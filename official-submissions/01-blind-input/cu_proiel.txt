Не осѫждаите да не осѫждени бѫдете ꙇмъже бо сѫдомъ сѫдите сѫдѧтъ вамъ ꙇ въ нѭже
мѣрѫ мѣрите вьзмѣритъ сѧ вамъ Что же видиши сѫчецъ въ оцѣ братра твоего а
бръвъна еже естъ въ оцѣ твоемь не чюеши ли како речеши братроу твоемоу остави и
изъмѫ сѫчецъ из очесе твоего ꙇ се бръвъно въ оцѣ твоемь лицемѣре ꙇ҅зьми пръвѣе
бръвъно из очесе твоего ꙇ҅ тогда оузьриши изѧти сѫчецъ из очесе братра твоего Не
дадите с҃таго псомъ ни помѣтаите бисьръ вашихъ прѣдъ свиньѣми да не поперѫтъ ихъ
ногами своими ꙇ҅ вращьше сѧ растръгнѫтъ вꙑ Просите и дастъ сѧ вамъ ꙇ҅щѣте и
обрѧщете тлъцѣте и отвръзетъ сѧ вамъ вьсѣкъ бо просѧи приемлетъ ꙇ ищѧи обрѣтаатъ
ꙇ тлъкѫщюмоу отвръзаатъ сѧ ли кто естъ отъ васъ ч҃лвкъ егоже аще проситъ с҃нъ
свои хлѣба еда камень подастъ емоу ли аще рꙑбꙑ проситъ еда змьѭ҅ подастъ емоу
аще оубо вꙑ лѫкавьни сѫште оумѣете дааниѣ блага даѣти чѧдомъ вашимъ кольми паче
о҃тцъ вашъ иже естъ на небесехъ дастъ благаа҄ просѧщиимъ его Вьсѣ оубо елико аще
хощете да творѧтъ вамъ ч҃лвци тако и вꙑ творите имъ се бо естъ законъ и пророци
вьнидѣте ѫзъкꙑми вратꙑ ѣко пространа врата и широкъ пѫть въводѧи въ пагоубѫ ꙇ
мъноѕи сѫтъ въходѧщи имъ коль ѫзъка врата и тѣснъ пѫть въводѧи въ животъ ꙇ мало
ихъ естъ иже и обрѣтаѭтъ Вънемлѣте отъ лъжихъ пророкъ ꙇже приходѧтъ къ вамъ въ
одеждахъ овьчахъ вьнѫтрь же сѫтъ влъци хꙑштьници отъ плодъ ихъ познаите ѩ еда
обемлѭтъ отъ тръниѣ грознꙑ ли отъ рѣпиѣ смокъви тако вьсѣко дрѣво добро плодꙑ
добрꙑ творитъ а зъло дрѣво плодꙑ зълꙑ творитъ не можетъ дрѣво добро плодъ золъ
творити ни дрѣво зъло плодъ добръ творити вьсѣко дрѣво еже не творитъ плода
добра посѣкаѭтъ и въ огнь вьмѣтаѭтъ тѣмь же оубо отъ плодъ ихъ познаете ѩ Не
вьсѣкъ г҃лѧи мьнѣ г҃и г҃и вьнидетъ въ ц҃срствие н҃ебское нъ творѧи волѭ о҃тца
моего иже естъ на небесьхъ мъноѕи бо рекѫтъ мьнѣ вь тъ день г҃и г҃и не въ твое
ли имѧ п҃рчствовахомъ и твоимь именемь бѣсꙑ изгонихомъ и твоимь именемь силꙑ
мъногꙑ сътворихомъ и тогда исповѣмь имъ ѣко николиже знахъ васъ отидѣте отъ мене
дѣлаѭ҄щеи безаконие Вьсѣкъ оубо иже слꙑшитъ словеса моѣ си и творитъ ѣ оуподоблѭ
и мѫжѭ мѫдроу иже созъда храминѫ своѭ҄ на камене ꙇ҅ съниде дождъ и придѫ рѣкꙑ и
вьзвѣашѧ вѣтри ꙇ҅ нападѫ на храминѫ тѫ и не паде сѧ основана бо бѣ на камене и
вьсѣкъ слꙑшѧи словеса моѣ си и не творѧи ихъ оуподобитъ сѧ мѫжѫ боуѭ҄ ꙇже созъда
своѭ храминѫ на пѣсъцѣ ꙇ съниде дождъ и придѫ рѣкꙑ и вьзвѣашѧ вѣтри и опьрѣшѧ сѧ
храминѣ тои ꙇ паде сѧ ꙇ бѣ разроушение еѩ велие ѕѣло ꙇ҅ бꙑⷭ҇ егда съконьча и҃съ
вьсѣ словеса си дивлѣхѫ сѧ народи о оучении его бѣ бо оучѧ ѣко власть ймꙑ ꙇ не
ѣко кънижъници ихъ и фарисѣи Съшедъшоу же емоу съ горꙑ вь слѣдъ его идѫ народи
мъноѕи ꙇ се прокаженъ пристѫпь кланѣше сѧ емоу г҃лѧ г҃и аште хощеши можеши мѧ
ищистити и простеръ рѫкѫ и҃съ коснѫ и г҃лѧ хощѫ ищисти сѧ и абие ищисти сѧ отъ
проказꙑ ꙇ҅ рече емоу и҃҅съ виждь никомоуже не повѣждь нъ шедъ покажи сѧ
архиереови и неси даръ иже повелѣ моси въ съвѣдѣние имъ Въшедъшоу же емоу и҃сви
въ каперънаоумъ пристѫпи къ немѫ сотьникъ молѧ и҅ г҃лѧ г҃и отрокъ мои лежитъ въ
домоу ослабленъ лютѣ ѣко страждѧ ꙇ г҃ла емоу и҃съ азъ пришедъ исцѣлѭ и ꙇ
отъвѣщавъ сотьникъ рече емоу г҃и нѣсмъ достоинъ да въ домъ мои вьнидеши нъ ткъмо
ръци слово ꙇ исцѣлѣетъ отрокъ мои ꙇбо азъ ч҃лвкъ есмь подъ в҃лкоѭ ꙇмꙑ подъ собоѭ
воинꙑ ꙇ г҃лѭ семоу иди и идетъ ꙇ дроугоумоу приди и придетъ ꙇ рабоу моемоу
сътвори се и сътворитъ слꙑшавъ же и҃съ диви сѧ емоу ꙇ рече грѧдѫштимъ по немь
аминь г҃лѭ вамъ ни въ и҃зли толикꙑ вѣрꙑ не обрѣтъ Г҃лѭ же вамъ ѣко мъноѕи отъ
въстокъ и западъ придѫтъ ꙇ вьзлѧгѫтъ съ авраамомъ и исакомь ꙇ҅ иѣковомь въ
ц҃рствии н҃ебсцѣемь а с҃нве ц҃ствиѣ изгънани бѫдѫтъ въ тъмѫ кромѣштьнѭѭ҄ тоу
бѫдетъ плачь и скрьжетъ зѫбомъ ꙇ рече и҃съ сътьникоу иди ѣкоже вѣрова бѫди тебѣ
Ꙇ҅ исцѣлѣ отрокъ его во тъ часъ ꙇ҅ възвраштъ сѧ сотьникъ въ домъ свои въ тъ часъ
обрѣте и съдравъ Ꙇ пришедъ и҃съ въ домъ петровъ видѣ тъщѫ его лежѧщѫ огнемъ
жегомѫ ꙇ прикоснѫ сѧ рѫцѣ еѩ ꙇ остави ѭ҄ огꙿнь ꙇ въста и слоужаше емоу Поздѣ же
бꙑвъшоу привѣсѧ къ немоу бѣсънꙑ мъногꙑ ꙇ҅ изгъна словомъ д҃хꙑ ꙇ҅ вьсѧ недѫжънꙑѩ
исцѣли да събѫдетъ сѧ реченое пророкомъ ꙇсаиемь г҃лѭщемь тъ недѫгꙑ нашѧ приѩтъ и
болѣзни понесе оузьрѣ же и҃ссъ мьногꙑ народꙑ окръсть себе повелѣ ити на онъ полъ
ꙇ҅ пристѫпь единъ кънижъникъ рече емоу оучителю идѫ по тебѣ ѣможе колижъдо идеши
г҃ла емоу и҃съ лиси ѣзвинꙑ имѫтъ ꙇ птицѧ н҃бскꙑѩ гнѣзда а с҃нъ ч҃лвчскꙑ не иматъ
къде главꙑ подъклонити дроугꙑи же отъ оученикъ рече емоу г҃и повели ми прѣжде
ити ꙇ҅ погрети о҃тца моего ꙇ҃҅съ же г҃ла емоу грѧди по мьнѣ ꙇ҅ остави мрътвꙑѩ
погрети своѩ мрътвъцѧ Ꙇ вьлѣзъшоу емоу въ корабь по немь идѫ оученици его ꙇ се
трѫсъ великъ бꙑстъ въ мори ѣко покрꙑвати сѧ кораблю влънами а тъ съпаше ꙇ҅
пришедъше оученици его възбоудишѧ и г҃лѭще г҃и с҃ъпс нꙑ погꙑблемъ ꙇ г҃ла имъ что
страшиви есте маловѣри тогда въставъ запрѣти вѣтромь и морю ꙇ҅ бꙑстъ тишина
велиѣ ч҃лвци же чюдишѧ сѧ г҃лще къто сь естъ ѣко вѣтри и море послоушаѭтъ его Ꙇ
пришедъшоу емоу и҃сви на онъ полъ въ странѫ ꙉерꙉесиискѫ сърѣтете и дъва бѣсъна
отъ жалии ꙇ҅сходѧща лютѣ ѕѣло ѣко не можааше никтоже минѫти пѫтемь тѣмь ꙇ҅ се
възъписте г҃лща что естъ нама и тебѣ и҃ссе с҃не б҃жии пришелъ еси сѣмо прѣжде
врѣмене мѫчитъ насъ бѣ же далече отъ неѭ҄ стадо свиний мъного пасомо бѣси же
молѣхѫ и г҃лѭще аще изгониши нꙑ повели намъ ити въ стадо свиное ꙇ рече имъ идѣте
они же ишедъше идѫ въ свиниѩ̆ ꙇ абье оустръми сѧ стадо вьсе по брѣгоу въ море ꙇ҅
оутопѫ въ водахъ а пасѫщеи бѣжашѧ ꙇ шедъше въ градъ възвѣстишѧ вьсѣ ꙇ о бѣсъноую
ꙇ се весь градъ изидѫ противѫ и҃сви ꙇ видѣвъше и молишѧ да би прѣшелъ отъ
прѣдѣлъ ихъ ꙇ отъвѣштавъ и҃с рече имъ въ притъчахъ г҃лѧ Оуподоби сѧ ц҃срствие
н҃бское҅ ч҃лкоу ц҃рю ꙇже сътвори бракъ с҃ноу своемоу ꙇ посъла рабꙑ своѩ
призъвати зъванꙑѩ на бракъ ꙇ не хотѣахѫ прити Пакꙑ посъла инꙑ рабꙑ г҃лѧ рьцѣте
зъванꙑмъ се обѣдъ мои оуготовахъ ю҅ньци мои и оупитѣнаа исколена и вьсѣ готова
придѣте на бракъ они же не рождъше отидѫ овъ на село свое овъ на коуплѭ своѭ а
прочи имъше рабꙑ его досадишѧ имъ и избишѧ ѩ҅ ꙇ слꙑшавъ цс҃р тъ разгнѣва сѧ и
посъла воѩ своѩ погоуби оубицѧ тꙑ ꙇ градꙑ ихъ зажьже тъгда г҃ла рабомъ своимъ
бракъ оубо готовъ естъ а зъвании не бѣшѧ достоини ꙇдѣте оубо на исходишта пѫтии
ꙇ елико аште обрѧштете призовѣте на бракъ ꙇ ишедъше раби ти на пѫти събърашѧ
вьсѧ ѩже обрѣтѫ зълꙑѩ же и добрꙑ ꙇ исплънишѧ бракъ възлежѧштихъ Въшедъ же ц҃сръ
видѣтъ възлежѧщихъ видѣ тоу ч҃ка не облъчена въ одѣание брачъное ꙇ г҃ла емоу
дроуже како вьниде сѣмо не имꙑ одѣаниѣ брачъна онъ же оумлъча тъгда рече ц҃сръ
слоугамъ съвѧзавъше емоу рѫцѣ и ноѕѣ възьмѣте и ꙇ въвръѕѣте въ тъмѫ кромѣштьнѭѭ
тоу бѫдетъ плачь и скрьжетъ зѫбомъ мъноѕи бо сѫтъ зъвани мало же изъбранꙑхъ
Тъгда шедъше фарисѣии Съвѣтъ сътворишѧ на нъ да обльстѧтъ і словомь ꙇ посꙑлаѭтъ
къ немоу оученикꙑ своѩ съ іродиѣнꙑ г҃лѭще оучителю вѣмъ ѣко истиненъ еси пѫти
б҃жию въ істинѫ оучиши ꙇ ни-комьже о не родиши не зьриши бо на лице ч҃комъ рьци
оубо намъ чъто ти сѧ мьнитъ достоино ли естъ дати кинъсъ кесареви или ни
разоумѣвъ же и҃с лѫкавъство ихъ рече чъто мѧ окоушаате ѵ҅покрити покажите ми
склѧзъ кинъсънꙑ они же принѣсѧ емоу пѣнѧзъ онъ же г҃ла имъ чи естъ образо сь и
написание г҃лшѧ емоу кесаровъ тъгда г҃ла имъ въздадите оубо кесарева кесареви ꙇ҅
б҃жиѣ б҃гви ꙇ слꙑшавъше дивишѧ сѧ ꙇ оставьше и отидѫ Въ тъ день пристѫпишѧ къ
немоу г҃лѭште садоукеи не бꙑти вьскрѣшению ꙇ въпросишѧ и г҃лѭште оучителю моси
рече аште къто оумьретъ не имꙑ чѧдъ да поиметъ братръ женѫ его ꙇ вьскрѣситъ сѣмѧ
братра своего бѣ же въ насъ седмь братриѩ҅ ꙇ пръвꙑ ожень сѧ оумьрѣтъ ꙇ не имꙑ
сѣмене остави же женѫ своѭ братроу своемоу такожде и въторꙑ и трети до седмааго
послѣжде же ихъ вьсѣхъ оумьрѣтъ и жена въ вьскрѣшение оубо котораго отъ седми
бѫдетъ жена вьси бо имѣшѧ ѭ отъ вѣщавъ же и҃съ рече имъ блѫдите не вѣдѫште
кънигъ ни силꙑ б҃жиѩ҅ въ вьскрѣшение бо ни женѧтъ сѧ ни посагаѭтъ нъ ѣко а҃нꙉи
б҃жии на небесе сѫтъ о вьскрѣшени же мрътвꙑхъ нѣсте ли чьли реченааго вамъ б҃гмъ
г҃лѫщемъ азъ есмъ б҃ъ аврамль ꙇ богъ исаковъ ꙇ б҃ъ иѣковль нѣстъ б҃ъ мрътвꙑхъ нъ
живꙑхъ ꙇ слꙑшавъше народи дивлѣхѫ сѧ о оучении его Фарисеи же слꙑшавъше ѣко
срами садоукеѩ҅ събърашѧ сѧ въ коупѣ Ꙇ въпроси отъ нихъ законооучитель искоушаѩи
и г҃лѧ оучителю каѣ заповѣдь естъ больши въ законѣ ꙇ҃с же рече емоу възлюбиши
г҃а б҃а твоего вьсѣмъ с҃рдцемъ твоимъ и вьсеѭ д҃шеѭ своеѭ ꙇ вьсеѭ мꙑсльѭ҄ твоеѭ҄
си естъ пръва и большиѣ заповѣдь вътораа же подобъна еи вьзлюбиши искрънѣго
твоего ѣко самъ сѧ вь сею обою заповѣдию весь законъ и пророци висѧть Събъраномъ
же фарисеомъ въпроси ѩ и҃съ г҃лѧ что сѧ вамъ мънитъ о х҃ѣ чи естъ с҃нъ г҃лашѧ
емоу д҃авꙑдвъ г҃ла имъ како оубо давꙑдъ д҃хмъ нарицаатъ і г҃а г҃лѧ рече г҃ъ г҃ви
моемоу сѧди о деснѫѭ мене дондеже положѫ врагꙑ твоѩ подъножие ногама твоима аще
оубо д҃вдъ д҃хомъ г҃а нарицаетъ і како емоу естъ с҃нъ ꙇ никътоже не можааше
отъвѣштати емоу словесе Тъгда и҃с г҃ла къ народомъ и оученикомъ своимъ г҃лѧ на
мосѣовѣ сѣдалищи сѣдѫ кънижъници и фарисеи вьсѣ оубо елико аште рекѫтъ вамъ
блюсти съблюдаите и творите по дѣломъ же ихъ не ходиите г҃лѭтъ бо и не творѧтъ
събираѭтъ же брѣмена тѧжъка и не оудобь носима ꙇ възлагаѭтъ на плешта ч҃лвска а
пръстомь своимь не хотѧтъ двигнѫти ихъ вьсѣ же дѣла своѣ творѧтъ да видими
бѫдѫтъ ч҃лвкꙑ раширѣѭтъ же хранилишта своѣ ꙇ величаѭтъ подъметꙑ вьскрилиѣ ризъ
своихъ любѧтъ же прѣждевъзлѣганиѣ на вечерѣхъ ꙇ прѣждесѣданиѣ на сонъмиштихъ ꙇ
цѣлованиѣ на тръжиштихъ ꙇ нарицати сѧ отъ ч҃лкъ равьви вꙑ же не нарицаите сѧ
равъви единъ бо естъ вашъ оучитель х҃ъ вьси же вꙑ братрьѣ есте ꙇ отъца не
нарицаите себѣ на земи единъ бо естъ о҃тцъ вашъ ꙇже естъ на небесьхъ ни
нарицаите сѧ наставьници ѣко наставьникъ вашъ единъ естъ а болеи васъ да бѫдетъ
вамъ слоуга А иже вьзнесетъ сѧ съмѣритъ сѧ ꙇ съмѣрѣѩи сѧ вьзнесетъ сѧ Горе вамъ
кънигъчиѩ и фарисѣи ꙇ ѵ҅покрити ѣко сънѣдаате домꙑ въдовицъ ꙇ виноѭ далече
молитвѫ творѧще сего ради приимете лише осѫждение Горе вамъ къникьчиѩ и фарисѣи
лицемѣри ѣко затварѣате ц҃срствие н҃бское прѣдъ ч҃лвкъ вꙑ бо не въходите ни
въходѧштиихъ оставлѣате вънити Горе вамъ кънигъчиѩ и фарисѣи ѵ҅покрити ѣко
прѣходите море и соушѫ сътворити единого пришелъца ꙇ егда бѫдетъ творите и с҃на
ꙉеоньнѣ соугоубѣиша васъ Горе вамъ вожди слѣпии г҃лѭштеи ꙇже аще клънетъ сѧ
ц҃рквьѭ҄ ничтоже естъ а иже клънетъ сѧ златомь ц҃рквнꙑмъ длъжень естъ боуи и
слѣпии кто болеи естъ злато ли ли ц҃ркꙑ с҃вщаѭщиѣ злато ꙇ иже аще кльнетъ сѧ
олтаремь ничтоже естъ а иже кльнетъ сѧ даромь иже естъ връхоу его длъженъ естъ
боуи и слѣпии что бо естъ боле даръ ли или олтарь с҃вщаѩи даръ клънꙑи сѧ оубо
олтаремь кльнетъ сѧ имь и сѫштиими връхоу его ꙇ клънꙑи сѧ ц҃рквиѭ кльнетъ сѧ еѭ
и живѫштимъ вь неи ꙇ клънꙑи сѧ н҃бсемь кльнетъ сѧ прѣстоломъ б҃жиемь ꙇ сѣдѧщимь
на немь Горе вамъ кънигъчиѩ и фарисѣи лицемѣри ѣко отъдесѧтъствоуете мѧтѫ и
копръ ꙇ҅ кѵминъ ꙇ остависте тѧжьшаа закона сѫдъ и милость и вѣрѫ си же подобааше
сътворити ꙇ҅ тѣхъ не оставити Вожди слѣпии оцѣждаѭщеи мьшицѫ а вельбѫдъ
поглъштаѭще Горе вамъ кънижьници и фарисеи ѵ҅покрити ѣко очиштаате вьнѣщънее
стькльници ꙇ паропсидѣ ѫтрьѫдѫ же сѫтъ плъни хꙑштениѣ ꙇ нечистотꙑ Фарисею слѣпе
очисти прѣжде вьнѫтрьнее стекльници ꙇ поропсидѣ да бѫдетъ и вьнѣщьнее има чисто
Горе вамъ кьнижьници и фарисѣи ѵ҅покрити ѣко подобите сѧ гробомъ повапьненомъ
ꙇже вьнѣѭдѫ оубо сѫтъ красьни вънѫтрьѫдѫ же плъни сѫтъ костии мрътвꙑихъ ꙇ
вьсѣкоѩ нечистотꙑ тако и вꙑ вьнѣѫ҄доу оубо авлѣате сѧ ч҃лвкомъ праведьни
вънѫтрьѫдоу же есте пльни лицемѣриѣ и безакониѣ Горе вамъ кънижъници и фарисѣи ꙇ
ѵ҅покрити Ѣ҅ко зиждете гробꙑ пророчьскꙑѩ҅ ꙇ красите ракꙑ праведьнꙑхъ ꙇ г҃лете
аште бимъ бꙑли вь дьни отецъ нашихъ не бимь оубо обещьници имъ бꙑли въ кръви
пророкъ тѣмъ же сами съвѣдѣтельствоуете себѣ ѣко с҃нове есте избивъшихъ п҃ркꙑ ꙇ
вꙑ исплъните мѣрѫ отецъ вашихъ змиѩ ищѧдьѣ ехидънова како оубѣжите отъ сѫда
ꙉеонъскааго Сего ради се азъ сълѭ҄ къ вамъ п҃ркꙑ и прѣмѫдрꙑ ꙇ кънижъникꙑ ꙇ отъ
нихъ оубиете ꙇ пропьнете ꙇ отъ нихъ бьете на соньмиштихъ вашихъ ꙇ ижденете отъ
града въ градъ да придетъ на вꙑ вьсѣка кръвъ праведъна проливаема на землѭ҄ отъ
кръве авела праведънааго до крьве захариѩ с҃на варахиина егоже оубисте междю
ц҃рквиѭ҄ и олт҄аремь амин г҃лѭ вамъ придѫтъ вьсѣ си на родо сь Ꙇ҃рме избивꙑ
п҃ркꙑ ꙇ҅ камениемь побиваѩ посъланꙑѩ къ тебѣ коль кратꙑ въсхотѣхъ събърати чѧда
твоѣ ѣкоже събираатъ кокошъ птенъцѧ своѩ подъ крилѣ ꙇ не въсхотѣсте се
оставлѣетъ сѧ вамъ домъ вашъ поустъ г҃лѭ бо вамъ не имате видѣти мене дондеже
речете б҃лгнъ грѧдꙑ въ імѧ г҃не Тъгда оуподобитъ сѧ ц҃с҃рствие н҃бское десѧти
дѣвъ ѩже приімъшѧ свѣтильникꙑ своѩ ꙇзидѫ противоу женихоу пѧть же бѣ отъ нихъ
боуи ꙇ пѧть мѫдръ боуѩ бо приемъшѧ свѣтильникꙑ своѩ не вьзѧшѧ съ собоѭ олеа а
мѫдрꙑѩ приѩшѧ олѣи҅ въ съсѫдѣхъ съ свѣтилъникꙑ своими кьснѧщоу же женихоу
вьздрѣмашѧ сѧ вьсѧ и съпаахѫ полоу ношти же въпль бꙑстъ се женихъ грѧдетъ
ꙇсходите вь сърѣтение его тъгда въсташѧ дѣвꙑ тꙑ вьсѧ и оукрасишѧ свѣтильникꙑ
своѩ боуѩ рѣшѧ мѫдрꙑимъ дадите намъ отъ олѣа вашего ѣко свѣтильници наши
оугасаѭтъ отьвѣшташѧ же мѫдрꙑѩ г҃лѭштѧ еда како не достанетъ намъ и вамъ ꙇдѣте
же паче къ продаѭщимъ и коупите себѣ ꙇдѫштамъ же имъ коупитъ приде женихъ ꙇ
готовꙑѩ вънидѫ съ нимъ на бракъ ꙇ затворенꙑ бꙑшѧ двьри послѣдь же придѫ и прочѧѩ
дѣвꙑ г҃лѭщѧ г҃и г҃и отъвръзи намъ онъ же отъвѣштавъ рече аминь г҃лѭ вамъ не вѣмь
васъ бьдите оубо ѣко не вѣсте дьни ни часа Ѣкоже бо ч҃лвкъ отъходѧ призъва своѩ
рабꙑ ꙇ прѣдастъ имъ имѣние свое ꙇ овомоу же дастъ пѧть таланътъ овомоу же дъва
овомоу же единъ комоужъдо противѫ силѣ своеи҅ ꙇ҅ отиде абие шедъ же приемꙑ д҃
таланътъ дѣла о нихъ ꙇ приобрѣте дроугѫѭ д҃ талантъ тако и иже дъва приобрѣте
дроугаѣ дъва а приемꙑ единъ шъдъ раскопа земл҄ѭ ꙇ съкрꙑ съребро г҃на своего по
мьнозѣхъ же врѣменехъ приде г҃ь рабъ тѣхъ ꙇ сътѧза сѧ съ ними о словеси ꙇ
пристѫпь приимꙑ д҃ таланътъ принесе дроугѫѭ д҃ таланътъ г҃лѧ г҃и пѧть таланътъ
ми еси прѣдалъ се дроугѫѭ҄ д҃ таланътъ приобрѣтъ ими рече емоу г҃ь его добрꙑ
рабе и благꙑ и҅ вѣрьне о малѣ бѣ вѣренъ надъ мъногꙑ тѧ поставлѭ вьниди вь
радость г҃и твоего пристѫпь же и приемꙑ дъва таланъта рече г҃и б҃ таланъта ми
еси прѣдалъ се дроугаѣ дъва приобрѣтъ има рече емоу г҃ь его добрꙑ рабе благꙑ и
вѣрьне о малѣ бѣ вѣренъ надъ мъногꙑ тѧ поставлѭ вьниди въ радость г҃и твоего
пристѫпь же и приемꙑ единъ таланътъ рече г҃и вѣдѣхъ тѧ ѣко жестокъ еси ч҃лкъ
жьнѧ идеже нѣси сѣлъ и събираѩ ѭ҄доуже не расточъ ꙇлꙇ оубоѣвъ сѧ шедъ съкрꙑхъ
талантъ твои вь земи се имаши твое отъвѣштавъ же г҃ъ его рече емоу зълꙑ рабе и
лѣнꙑ вѣдѣаше ѣко жьнѭ идеже не сѣахъ ꙇ събираѭ ѭдоуже не расточихъ подобааше ти
оубо въдати съребро мое тръжъникомъ ꙇ҅ пришьдъ азъ вьзѧлъ оубо бимь свое съ
лихвоѭ҄ вьзьмѣте оубо отъ него таланътъ ꙇ дадите имѫщюмоу ꙇ҃ таланътъ ꙇмѫщюмоу
бо весьде дано бѫдетъ и избѫдетъ а отъ не имѫштааго и еже аште мьнитъ сѧ имꙑ
вьзѧто бѫдетъ отъ него ꙇ҅ неключимааго раба въвръѕѣте въ тъмѫ кромѣштьнѭ҄ѭ҄ тоу
бѫдетъ плачь и скрьжетъ зѫбомъ Егда придетъ с҃нъ ч҃лскꙑ въ славѣ своеи ꙇ вьси
а҃нꙉли съ нимъ тъгда сѧдетъ на прѣстолѣ славꙑ своеѩ ꙇ съберѫтъ сѧ прѣдъ нимь
вьси ѩзꙑци ꙇ разлѫчитъ ѩ дроугъ отъ дроуга ѣкоже пастꙑръ ражлѫчаатъ овъцѧ отъ
козьлиштъ ꙇ поставитъ овьцѧ о деснѫѭ себе а козьлищѧ о шюѭ҄ тъгда речетъ ц҃сръ
сѫштиимъ о деснѫѭ его придѣте б҃лгні отъца моего наслѣдоуите оуготованое вамъ
ц҃срствие отъ съложениѣ вьсего мира възалкахъ бо сѧ и дасте ми ѣсти въждѧдахъ сѧ
и напоисте мѧ страненъ бѣхъ и вьвѣсте мѧ нагъ и одѣсте мѧ болѣхъ и посѣтисте
мене въ темъници бѣхъ и придете къ мьнѣ тъгда отъвѣштаѭтъ емоу праведьници
г҃лѭште г҃и когда тѧ видѣхомъ алчѫ҄ща ꙇ натроухомъ ли жѧждѫща и напоихомъ когда
же тѧ видѣхомъ странъна и въвѣсомъ ли нага и одѣхомъ когда же тѧ видѣхомъ
болѧшта ꙇли вь темьници и придомъ къ тебѣ ꙇ отъвѣштавъ ц҃ръ речетъ имъ аминь
г҃лѭ вамъ понеже сътвористе единомоу отъ сихъ малꙑхъ братръ моихъ мьньшихъ мьнѣ
сътвористе Тъгда речетъ и сѫщимъ о шѫѭ его ꙇдѣте отъ мене проклѧтии въ огнъ
вѣчънꙑ оуготованꙑ диѣволоу и а҃нꙉломъ его възалкахъ бо сѧ и не дасте ми ѣсти
вьждѧдахъ сѧ и не напоисте мене страненъ бѣхъ и не въвѣсте мене нагъ и не одѣсте
мене боленъ и въ темьници и не посѣтисте мене Тъгда отъвѣштаѭтъ и ти г҃лѭще г҃и
когда тѧ видѣхомъ алчѫща ли жѧждѫшта ли странъна ли нага ли больна ли вь
темьници ꙇ не послоужихомъ тебѣ тъгда отъвѣщаатъ имъ г҃лѧ аминь г҃лѭ вамъ понеже
не сътвористе единомоу отъ сихъ мьньшихъ ни мьнѣ сътвористе ꙇ идѫтъ ти въ мѫкѫ
вѣчънѫѭ а праведьници въ животъ вѣчънꙑ ꙇ събърашѧ сѧ къ немоу фарисеи и едини
отъ кънижъникъ пришедъше отъ и҃ероуслма ꙇ҅ видѣвъше единꙑ отъ оученикъ его
нечистама рѫкама си рѣчь не оумьвенама ѣдѫштѧ хлѣбꙑ зазьрѣахѫ фарисеи бо и вьси
июдеи аште не оумꙑѭтъ рѫкоу търѫште не ѣдѧтъ дръжѧще прѣдаание старецъ и отъ
коуплѧ аште не покѫплѭ҄тъ сѧ не ѣдѧтъ ꙇ ина мънога сѫтъ ѣже приѩсѧ дръжати
крьштениѣ стькльницамъ и чъваномъ ꙇ котъломъ и одромъ По томь же въпрашаахѫ и
фарисѣи и кьнижьници по чъто не ходѧтъ оученици твои по прѣдаанию старецъ нъ не
оумъвенама рѫкама ѣдѧтъ хлѣбъ онъ же отъвѣштавъ рече имъ ѣко добрѣ прорече исаиѣ
о васъ лицемѣри ѣкоже естъ псно сии людие оустънами мѧ чътѫтъ а сръдьце ихъ
кромѣ отъстоитъ отъ мене въ соуе же чътѫтъ мѧ оучѧще оучениѣ заповѣдии члвѣческъ
о҅ставьше бо заповѣдь б҃жиѭ дръжите прѣданиѣ ч҃лвчска кръштениѣ чъваномъ и
стькльницамъ ꙇ ина подобъна такова мънога творите Ꙇ г҃лаше имъ добрѣ отъметаате
сѧ заповѣди б҃жиѩ҅ да прѣдание ваше съблюдете Моси бо рече чьти отъца своего и
матерь своѭ ꙇ иже зълословитъ отъца ли матерь съмрътьѭ҄ да оумьретъ вꙑ же г҃лте
аште речетъ ч҃лкъ отъцоу ли матери корван еже естъ даръ ꙇ еже аште отъ мене
польѕевалъ еси ꙇ к томоу не оставлѣате его ничьсоже сътворити о҃цю своемоу ли
матери своеи прѣстѫпаѭште слово б҃жие прѣдааниемь вашимъ еже прѣдасте ꙇ подобъна
такова мънога творите и призъвавъ вьсь народъ г҃лааше имъ послоушаите мене вьси
и разоумѣваите ничьтоже естъ еже отъ вьнѣѫдоу ч҃лвка въходѧ во нь можетъ
оскврънити и нъ ꙇ҅сходѧштаа из него та сѫтъ с҃кврънѧштаа ч҃лка Аще къто иматъ
оуши слꙑшати да слꙑшитъ Ꙇ҅ егда вьниде въ домъ отъ народа въпрашаахѫ и оученици
его о притъчи ꙇ г҃ла имъ тако ли и вꙑ не разоумиви есте не разоумѣате ли ѣко
вьсѣко еже из въноу въходитъ въ ч҃лвка не можетъ его оскврънити ѣко не въходитъ
емоу въ сръдце нъ въ чрѣво и сквозѣ афедронъ исходитъ ꙇстрѣблѣѩ въсѣ брашъна
г҃лааше же ѣко исходѧштее отъ ч҃лвка то скврънитъ ч҃лвка ꙇз оутрьѭдѫ бо отъ
с҃рдца ч҃лвчка помꙑшлениѣ исходѧтъ прѣлюбодѣаниѣ любодѣаниѣ оубииства татъбꙑ
обидъи лѫкавъство льсть стоудодѣание око лѫкавъно власфимиѣ гръдꙑни безоумье
вьсѣ си зъла из ѫтрь исходѧтъ ꙇ скврънѧтъ ч҃лвка Ꙇ отъ тѫдоу въставъ иде въ
прѣдѣлꙑ тѵрьскꙑ и сидоньскꙑ ꙇ въ домъ въшедъ не хотѣаше да би и къто чюлъ ꙇ не
може оутаити сѧ Слꙑшавъши бо жена о немь еѩже дъшти имѣше д҃хъ нечистъ Пришедъши
припаде къ ногама его жена же бѣ поганꙑни сѵрофоникиссанꙑни родомь ꙇ молѣаше и
да ижденетъ бѣсъ из дъштере ѩ ꙇ҃съ же рече еи остани да пръвѣе насꙑтѧтъ сѧ чѧда
нѣстъ бо добро отѧти хлѣба чѧдомъ ꙇ псомъ поврѣшти она же отъвѣштавъши рече емоу
еи г҃и ꙇбо и пси подъ трапезоѭ ѣдѧтъ отъ кроупицъ дѣтескъ ꙇ рече еи за слово се
иди ꙇ҅зиде бѣсъ из дъштере твоеѩ҅ ꙇ шедъши домови обрѣте отроковицѫ лежѧщѫ на
одрѣ и бѣсъ ишедъшъ Ꙇ пакꙑ ишедъ и҃съ отъ прѣдѣлъ тѵръскъ и сѵдоньскъ приде на
море галилеиско междю прѣдѣлꙑ декапольскꙑ ꙇ привѣсѧ къ немоу глоуха гѫгънива ꙇ
молѣахѫ и да възложитъ на нь рѫкѫ ꙇ поемꙑ и единъ отъ народа въложи пръстꙑ своѩ
въ оуши его ꙇ плинѫвъ коснѫ и въ ѩ҃зкъ ꙇ възърѣвъ на н҃бо въздъхнѫ ꙇ г҃ла емоу
еффꙿата еже естъ развръзи сѧ ꙇ абье разврѣсте сѧ слоуха его ꙇ раздрѣши сѧ ѫза
ѩ҃зка его ꙇ г҃лаше чисто ꙇ запрѣти имъ да никомоуже не повѣдѧтъ еликоже ꙇмъ тъ
заповѣдаа҅ше они паче излиха проповѣдаахѫ ꙇ прѣизлиха дивлѣахѫ сѧ г҃лѭште добрѣ
вьсе творитъ глоухꙑѩ творитъ слꙑшати ꙇ нѣмꙑѩ г҃лати Въ тꙑ дьни пакꙑ мъногоу
сѫштоу народоу ꙇ не имѫштемъ чесо ѣсти призъвавъ оученикꙑ своѩ и҃съ г҃ла имъ
милъ ми естъ народо сь ѣко юже три дьни присѣдѧтъ мьнѣ ꙇ не имѫтъ чесо ѣсти ꙇ
аште отъпоущѫ ѩ не ѣдъшѧ въ домꙑ своѩ ослабѣѭ҄тъ на пѫти дроуѕии бо ихъ из
далече сѫтъ пришъли ꙇ отъвѣшташѧ емоу оученици его отъ кѫдоу сьѩ можетъ къто
съде насꙑтити хлѣбъ на поустꙑни ꙇ въпроси ѩ колико имате хлѣбъ они же рѣшѧ седмь
ꙇ повелѣ народоу възлешти на земи ꙇ приемъ седмь тѫ хлѣбъ хвалѫ въздавъ прѣломи
ꙇ даѣше оученикомъ своимъ да прѣдълагаѭтъ ꙇ положишѧ прѣдъ народомъ ꙇ имѣахѫ и
рꙑбицъ мало ꙇ тꙑ благословивъ рече прѣдъложите и тꙑ ѣсѧ же и насꙑтишѧ сѧ ꙇ
вьзѧсѧ избꙑтъкꙑ оукроухъ седмь кошъницъ бѣ же ѣдъшиихъ ѣко четꙑри тꙑсѫштѧ ꙇ
отъпоусти ѩ Ꙇ абие вълѣзъ въ корабъ съ оученикꙑ своими приде въ странꙑ
далъманоутанъскꙑ ꙇ изидѫ фарисѣи и начѧсѧ сътѧзати сѧ съ нимь ꙇскѫште отъ него
знамениѣ съ н҃ебсе искѫшаѭште и ꙇ въздъхнѫвъ д҃хомъ своимъ г҃ла чъто родъ сь
знамениѣ иштетъ аминь г҃лѭ вамъ аште дастъ сѧ родоу семоу знамение ꙇ оставь ѩ
вьлѣзъ пакꙑ въ корабь иде на онъ полъ ꙇ забꙑшѧ вьзѧти хлѣбꙑ ꙇ развѣ единого
хлѣба не имѣахѫ съ собоѭ въ корабли Ꙇ прѣштааше имъ г҃лѧ видите блюдѣте сѧ отъ
кваса фарисѣиска ꙇ отъ кваса иродова ꙇ помꙑшлѣахѫ дроугъ къ дроугоу г҃лѭште ѣко
хлѣбъ не имамъ ꙇ разоумѣвъ и҃съ г҃ла имъ что помꙑшлаате ѣко хлѣбъ не имате не ю
ли чюете ни разоумѣете еште окаменено ли имате с҃рдце ваше очи имѫште не видите
ꙇ оуши имѫште не слꙑшите ꙇ не помьните ли егда пѧть хлѣбъ прѣломихъ вь пѧть
тꙑсѫщь ꙇ колико кошъ оукроухъ приѩсте г҃лашѧ емоу дъва на десѧте ꙇ егда седмь въ
четꙑри тꙑсѫштѧ колико кошъницъ исплънениѣ оукроухъ вьзѧсте они же рѣшѧ седмь ꙇ
г҃лааше имъ како не разоумѣсте ꙇ҅ приде въ видъсаидѫ ꙇ привѣсѧ къ немоу слѣпа ꙇ
молѣахѫ и да и коснетъ ꙇ емъ за рѫкѫ слѣпааго ꙇзведе и вьнъ ꙇз вьси ꙇ плинѫ на
очи его и възложи рѫцѣ на нь въпрашааше и аште чъто видитъ ꙇ вьзьрѣвъ г҃лааше
зьрѭ чловѣкъи ѣко дрѣво виждѫ ходѧштѧ по томь же пакꙑ възложи рѫцѣ на очи его ꙇ
сътвори и прозьрѣти ꙇ оутвори сѧ и оузьрѣ вьсѧ свѣтъло ꙇ посъла и въ домъ его
г҃лѧ ни вь весь вьниди ни повѣждъ никомоуже вь вьси Ꙇзиде же и҃съ и оученици его
въ вьси кесариѩ филиповꙑ ꙇ на пѫти въпрашааше оученикꙑ своѩ г҃лѧ имъ кого мѧ
г҃лѭтъ ч҃лвци бꙑти они же отъвѣшташѧ ови иоана крстителѣ ꙇ ини илиѭ а дроуѕии
единого отъ п҃ркъ ꙇ тъ г҃ла имъ вꙑ же кого мѧ г҃лте бꙑти отъвѣштавъ же петръ
г҃ла емоу тꙑ еси х҃ъ ꙇ запрѣти имъ да никомоуже не г҃лѭтъ о немъ ꙇ начѧтъ оучити
ѩ ѣко подобаатъ с҃ноу ч҃лвчскоумоу мъного пострадати и искоушеноу бꙑти отъ
старецъ и аръхиереи и кънижъникъ и оубьеноу бꙑти ꙇ трети день вьскрьснѫти Ꙇ не
обиноуѩ сѧ слово глаголааше ꙇ приемъ і петръ начѧтъ прѣтити емоу онъ же обраштъ
сѧ и възьрѣвъ на оученикꙑ своѩ запрѣти петрови г҃лѧ ꙇди за мъноѭ сотоно ѣко не
мꙑслиши ѣ сѫтъ б҃жѣа нъ ѣже сѫтъ чловѣчьскаа ꙇ призъвавъ народꙑ съ оученикꙑ
своими рече имъ Ꙇже хоштетъ по мьнѣ ити да отъвръжетъ сѧ себе ꙇ вьзьметъ к҃рстъ
свои и грѧдетъ по мьнѣ ꙇже бо аште хоштетъ д҃шѫ своѭ с҃псти погоубитъ ѭ҄ ꙇже бо
аште погоубитъ д҃шѫ своѭ мене ради и е҃внꙉлиѣ тъ с҃пстъ ѭ҄ каа бо польѕа естъ
ч҃лкоу аште приобрѧщетъ весь миръ ꙇ отъщетитъ д҃шѫ своѭ҄ что бо дастъ ч҃лвкъ
ꙇзмѣнѫ на д҃ши своеи ꙇже бо аште постꙑдитъ сѧ мене и моихъ словесъ въ родѣ семь
прѣлюбодѣимъ и грѣшънѣемь ꙇ с҃нъ ч҃лвчскъ постꙑдитъ сѧ его егда придетъ въ славѣ
о҃тца своего съ а҃нꙉлꙑ с҃тꙑими ꙇ абье на оутрѣи съвѣтъ сътворьше архиереи и
старьци и кънижъникꙑ и весь сънемъ съвѧзавъше и҃са вѣсѧ и прѣдашѧ и пилатови и
въпроси и пилатъ тꙑ ли еси ц҃сръ июдеискъ онъ же отъвѣштавъ рече емоу тꙑ г҃лши ꙇ
г҃лхѫ на нь архиереи мъного онъ же ничесоже не отъвѣштавааше Пилатъ же пакꙑ
въпрашааше и г҃лѧ не отъвѣштаваеши ли ничесоже виждъ колико на тѧ
съвѣдѣтельствоуѭтъ ꙇ҃с же к томоу ничесоже не отъвѣшта ѣко дивити сѧ пилатови на
вьсѣкъ же праздьникъ отъпоуштааше имъ единого съвѧзьнѣ егоже прошаахѫ бѣ же
нарицаемꙑ варавва съ своими ковьникꙑ съвѧзанъ ꙇже въ ковѣ оубииство сътворишѧ и
възъпивъше начѧсѧ просити ѣкоже присно творѣаше имъ пилатъ же отъвѣшта имъ г҃лѧ
хоштете ли да отъпоуштѫ въ ц҃срѣ июдеиска вѣдѣаше бо ѣко зависти ради прѣдашѧ и
архиереи Архиереи же поманѫшѧ народоу да паче варавѫ отъпоуститъ имъ Пилатъ же
пакꙑ отъвѣштавъ рече имъ что оубо хоштете сътворѭ егоже г҃лете ц҃срѣ июдеиска
они же пакꙑ възьпишѧ пропьни и пилатъ же г҃лаше имъ что бо зъло сътвори они же
лише възъпишѧ пропьни и Пилатъ же хотѧ народоу похоть сътворити поусти имъ
варавѫ ꙇ прѣдастъ и҃са бивъ да и пропънѫтъ Воини же вѣсѧ и҃са вънѫтрь на дворъ
еже естъ прѣторъ ꙇ призъвашѧ вьсѫ спирѫ ꙇ облѣшѧ и въ прапрѫдъ ꙇ възложишѧ на нь
съплетъше тръновъ вѣнецъ ꙇ начѧсѧ цѣловати и радоуи сѧ ц҃срю июдеискъ ꙇ биѣхѫ и
тръстьѭ по главѣ и пльваахѫ на нь ꙇ прѣгꙑбаѭште колѣна кланѣахѫ сѧ емоу и егда
порѫгашѧ сѧ емоу съвлѣшѧ съ него прапрѫдъ ꙇ облѣшѧ и въ ризꙑ своѩ҅ ꙇ извѣсѧ и да
пропънѫтъ і ꙇ задѣшѧ мимо ходѧштоу единомоу симоноу кѵрѣниноу грѧдѫштю съ села
о҃тцоу алексѧдровоу и рѵфовоу да вьзъметъ к҃стъ его и привѣсѧ и на мѣсто
голъгота еже естъ съказаемо краниево мѣсто ꙇ даѣхѫ емоу пити оцътъно вино онъ же
не приѩтъ ꙇ пропьнъше и раздѣльше ризꙑ его меташѧ жрѣбиѩ о нѧ кто что вьзьметъ
бѣ же година третиѣа ꙇ пропѧсѧ и ꙇ бѣ написание винꙑ его написано ц҃сръ июдеискъ
ꙇ съ нимь пропѧшѧ дъва разбоиника единого о деснѫѭ а дроугааго о шюѭ его ꙇ
събꙑстъ сѧ писаное еже г҃лтъ ꙇ҅ съ безаконьникома причътенъ бꙑстъ ꙇ мимо
ходѧштеи хоулѣахѫ и ꙇ покꙑваѭште главами своими ꙇ г҃лште оува разарѣѩи ц҃рквъ и
трьми дьньми съзидаѩ съпаси сѧ самъ ꙇ съниди съ к҃рста такожде и архиереи
рѫгаѭште сѧ съ кънижъникꙑ дроугъ къ дроугоу г҃лаахѫ ꙇнꙑ съпасе али себе не
можетъ съпасти х҃ъ ц҃сръ издаилвъ да сънидетъ нꙑнѣ съ к҃рста да видимъ и вѣрѫ
имемъ ꙇ пропѧтаѣ съ нимь поношаашете емоу Бꙑвъши же годинѣ шестѣи тъма бꙑстъ по
вьсеи земи до девѧтꙑѩ годинꙑ ꙇ въ девѧтѫѭ годинѫ възъпи и҃съ гласомь велиемь
г҃лѧ елѡи елѡи лима савахтани еже естъ съказаемое б҃же б҃же мои въскѫѭ мѧ остави
ꙇ едини отъ стоѧштихъ слꙑшавъше г҃лаахѫ виждъ илиѭ глашаатъ текъ же единъ
исплънь гѫбѫ оцъта ꙇ вьзнезъ на тръсть напаѣше и г҃лѧ не дѣите да видимъ аште
придетъ илиѣ сънѧтъ его ꙇ҃с же поущъ гласъ велии издъше ꙇ опона ц҃рквнаѣ раздъра
сѧ на дъвое съ вꙑше до ниже Видѣвъ же сотьникъ стоѩи прѣмо емоу ѣко тако
вьзъпивъ издъше рече въ істинѫ ч҃лкъ съ с҃нъ б҃жии бѣ бѣахѫ же и женꙑ издалече
зърѧштѧ въ нихъже бѣ и мариѣ магдалини ꙇ мариѣ иѣкова малаего ꙇ мати иосиова ꙇ
саломи ѩже егда бѣ въ галилеи по немь хождаахѫ и слоужаахѫ емоу ꙇ инꙑ мъногꙑ
въшедъшѧѩ съ нимь въ и҃лмъ ꙇ юже поздѣ бꙑвъшю Понеже бѣ параскевьꙉии пасцѣ еже
естъ къ соботѣ Приде иосифъ отъ ариматѣѩ благообразенъ съвѣтьникъ ꙇже и тъ бѣ
чаѩ ц҃срствиѣ б҃жиѣ ꙇ дръзнѫвъ въниде къ пилатоу ꙇ проси тѣла и҃сва пилатъ же
диви сѧ аште оуже оумърѣтъ призъвавъ сътъника аште оуже оумьрѣтъ ꙇ оувѣдѣвъ отъ
кентѵриона дастъ тѣло иосифови ꙇ коупль плаштаницѫ и сънемꙑ и обитꙑ и въ
плаштаницѫ ꙇ въложи въ гробъ ꙇже бѣ исѣченъ отъ камене ꙇ привали камень на двьри
гробоу Мариѣ же магдалини ꙇ мариѣ иосиова зьрѣашете къде и полагаахѫ бꙑстъ же
належѧштю емоу народоу да бѫ слꙑшали слово б҃жие ꙇ тъ бѣ стоѩ и҃съ при езерѣ
ꙉенисаретъсцѣ ꙇ видѣвъ дъва корабица стоѩшта при езерѣ рꙑбꙑтвꙑ же ошедъше отъ
неѭ плакаахѫ мрѣжѧ вълѣзъ же въ единъ отъ корабицю иже бѣ симоновъ моли и отъ
землѧ отъстѫпити мало ꙇ сѣдъ оучааше ис кораблѣ народꙑ ѣко же прѣста г҃лѧ рече
къ симоноу вьзѣди въ глѫбинѫ ꙇ вьметѣте мрѣжѧ вашѧ въ ловитвѫ ꙇ отъвѣштавъ
симонъ рече емоу наставьниче об ношть вьсѫ трождьше сѧ не ѩсомъ ничесоже по
г҃лоу же твоемоу въвръжемъ мрѣжѫ ꙇ се сътворьше обѧсѧ мъножъство рꙑбъ много
протръзааше же сѧ мрѣжа ихъ ꙇ поманѫшѧ причѧстьникомъ иже бѣахѫ въ дроуѕѣмь
кораби да пришедъше помогѫтъ имъ ꙇ придѫ и исплънишѧ оба кораблѣ ѣко погрѫжати
сѧ има видѣвъ же симонъ петръ припаде къ колѣнома и҃свама г҃лѧ ꙇзиди отъ мене
ѣко мѫжь грѣшенъ есмъ г҃и ꙇ рече къ симоноу и҃съ не бои сѧ отъ селѣ ч҃лкꙑ бѫдеши
ловѧ ꙇ извезъше кораблѣ на соухо и оставьше вьсе вь слѣдъ его идѫ ꙇ бꙑстъ егда
бꙑстъ въ единомъ отъ градъ ꙇ се мѫжъ исплънь прокажениѣ ꙇ видѣвъ ꙇ҃са падъ ницъ
моли сѧ емоу г҃лѧ г҃и аште хоштеши можеши мѧ очистити ꙇ простеръ рѫкѫ коснѫ и
рекъ хоштѫ очисти сѧ ꙇ ѣбие проказа отиде отъ него ꙇ тъ запрѣти емоу никомоуже
не г҃лти нъ шедъ покажі сѧ иереови ꙇ принеси о очиштении своемь ѣкоже повелѣ
моси во съвѣдѣтельство имъ Прохождааше же паче слово о немь ꙇ сънъмаахѫ сѧ
народи мьноѕи слъшати и цѣлити сѧ отъ него отъ недѫгъ своихъ Тъ же бѣ оходѧ въ
поустꙑнѧ и молѧ сѧ ꙇ бꙑстъ вь единъ отъ дьнеи и тъ бѣ оучѧ ꙇ бѣахѫ сѣдѧште
фарисѣи ꙇ законооучителе ꙇже бѣахѫ пришъли отъ вьсѣкоѩ вьси галилеискꙑ и
июдеискꙑ ꙇ отъ и҃лма ꙇ сила г҃нѣ бѣ цѣлити ѩ ꙇ се мѫжи на одрѣ носѧште ч҃лвка
ꙇже бѣ ослабленъ ꙇ искаахѫ вънести и и положити и прѣдъ нимъ ꙇ не обрѣтъше кѫдѫ
вънести и народомъ възлѣзъше на храмъ сквозѣ скѫдель низъвѣсишѧ и съ одромь прдъ
и҃са ꙇ видѣвъ вѣрѫ ихъ рече емоу ч҃лвче отъпоуштаѭтъ ти сѧ грѣси твои и начѧсѧ
помꙑшлѣти кънижъници и фарисѣи г҃лште къто естъ сь иже г҃летъ власфимиѭ кто
можетъ отъпоуштати грѣхꙑ тъкмо единъ б҃ъ разоумѣвъ же и҃съ помꙑшлениѣ ихъ
отъвѣштавъ рече къ нимъ что помꙑшлѣате въ с҃рдцхъ вашихъ что естъ оудо ?? бѣе
решти отъпоуштаѭтъ ти сѧ грѣси твои ли решти въстани и ходи нъ да оувѣсте ѣко
власть иматъ с҃нъ ч҃лвчскꙑ на земи отъпоуштати грѣхꙑ рече ослабленоумоу тебѣ
г҃лѭ въстани ꙇ вьзьми одръ твои и иди въ домъ твои ꙇ абие въставъ прѣдъ ними
вьземъ на немъже лежааше ꙇде въ домъ свои славѧ б҃а ꙇ исплънишѧ сѧ страхомь
г҃лѭште ѣко видѣхомъ дивъна дьнесь ꙇ по сихъ изиде и оузьрѣ мꙑтарѣ именемъ
левьꙉиѭ сѣдѧштъ на мъітьници ꙇ рече емоу иди по мьнѣ ꙇ оставь вьсѣ вь слѣдъ его
иде и сътвори чрѣждение велие левьꙉии емоу въ домоу своемь ꙇ бѣ народъ мъногъ
мꙑтарь ꙇ инѣхъ иже бѣахѫ съ нимь вьзлежѧште и ръпътаахѫ кънижъници ихъ и фарисѣи
къ оученикомъ его г҃лѭще по чъто съ мꙑтари и грѣшъникꙑ ѣсте и пьете ꙇ отъвѣштавъ
и҃съ рече къ нимъ не трѣбоуѭтъ съдравии врача нъ болѧщеи не придъ призъватъ
праведъникъ нъ грѣшъникꙑ въ покаание они же рѣшѧ кь немоу по чъто оученици
иоанови постѧтъ сѧ чѧсто и молитвꙑ творѧтъ такожде и фарисѣистии а твои ѣдѧтъ и
пиѭтъ онъ же рече къ нимъ еда можете с҃нꙑ брачънꙑѩ доньдеже женихъ естъ съ ними
сътворити постити сѧ придѫтъ же дьние егда отъѩтъ бѫдетъ отъ нихъ женихъ тъгда
постѧтъ сѧ въ тꙑ дъни г҃лааше же и притъчѫ къ нимъ ѣко никътоже приставлениѣ
ризꙑ новꙑ не приставлѣатъ на ризѫ ветъхѫ аште ли же ни и новѫѭ раздеретъ ꙇ
ветъсѣи не приключитъ сѧ приставление еже отъ новааго ꙇ никтоже не въливаатъ
вина нова въ мѣхꙑ ветъхꙑ аще ли же ни просадитъ вино новое мѣхꙑ ꙇ то пролѣетъ сѧ
и мѣси погꙑбнѫтъ нъ вино ново въ мѣхꙑ новꙑ въливати ꙇ обое съблюдетъ сѧ ꙇ
никътоже пивъ ветъха абие хоштетъ новоуоумоу г҃лтъ бо ветъхое лоуче естъ
Съзъвавъ же и҃съ оба на десѧте дастъ имъ силѫ и власть на вьсѣхъ бѣсѣхъ ꙇ недѫгꙑ
цѣлити ꙇ посъла ѩ проповѣдѣти ц҃срствие б҃жие ꙇ цѣлити болѧщѧѩ ꙇ рече къ нимъ
ничъсоже не вьземлѣте на пѫть ни жъзла ні пирꙑ ни хлѣба ни съребра ни дъвою
ризоу имѣти ꙇ въ ньже домъ вънидете тоу прѣбꙑваите ꙇ отъ тоудоу исходите ꙇ елико
не приемлѭтъ васъ ꙇсходѧште отъ града того ꙇ прахъ отъ ногъ вашихъ отътрѧсѣте вь
съвѣдѣние на нѧ ꙇсходѧште же прохождаахѫ сквозѣ вьси благовѣстоуѭште ꙇ цѣлѧште
въсѫдѫ Слꙑша же иродъ четврътовластецъ бꙑваѭштаа отъ него вьсѣ ꙇ не домꙑшлѣаше
сѧ зане г҃лаглъ бѣ отъ етеръ ѣко иоанъ въста отъ мрътвꙑхъ отъ инѣхъ же ѣко илиѣ
ѣви сѧ отъ дроугꙑхъ же ѣко п҃ркъ нѣкꙑ отъ древьнихъ въскръсе ꙇ рече иродъ ꙇоана
азъ оусѣкнѫхъ кто же естъ съ о немъже азъ слꙑшѫ таковаа ꙇ҅ и҅скааше видѣти и ꙇ҅
възвращьше сѧ а҃пли повѣдашѧ емоу елико сътворишѧ ꙇ поемъ ѩ отиде единъ на мѣсто
поусто града нарицаемааго видъсаида народи же разоумѣвъше по немь идѫ ꙇ приимъ ѩ
г҃лааше имъ о ц҃ѣсарествии б҃жии ꙇ трѣбоуѭштѧѩ ицѣлениѣ цѣлѣаше Дьнь же начѧтъ
прѣкланѣти сѧ пристѫпьша же оба на десѧте рѣсте емоу отъпоусти народꙑ да шедъше
въ окръстьнѧѩ вьси и села витаѭтъ ꙇ обрѧштѫтъ брашъно ѣко съде на поустѣ мѣстѣ
есмъ рече же къ нимъ дадите имъ вꙑ ѣсти они же рѣшѧ не имамъ съде вѧште пѧти
хлѣбъ ꙇ рꙑбоу дъвоѭ аще оубо не мꙑ шьдъше во вьсѧ люди сиѩ҅ коупимъ брашъна
бѣаше бо мѫжь ѣко пѧть тꙑсѭшть Рече же къ оученикомъ своимъ посадите ѩ на сподꙑ
по пѧти десѧтъ ꙇ сътворишѧ тако ꙇ посадишѧ вьсѧ приемъ же пѧть хлѣбъ и обѣ рꙑбѣ
вьзьрѣвъ на небо благослови ѩ и съломи и даѣаше оученикомъ прѣдъложити народоу ꙇ
ѣсѧ и насꙑтишѧ сѧ вьси ꙇ възѧшѧ избꙑвъшее имъ кошъ б҃ꙇ҃ Ꙇ бꙑстъ егда молѣаше сѧ
единъ съ нимь бѣахѫ оученици его ꙇ въпроси ѩ г҃лѧ кого мѧ непьштюѭтъ народи бꙑти
они же отъвѣштавъше рѣшѧ ꙇоана к҃рстителѣ и ини же илиѭ ови же ѣко п҃ркъ единъ
древьниихъ воскръсе Рече же имъ вꙑ же кого мѧ г҃лете бꙑти отъвѣштавъ же петръ
рече х҃а б҃жиѣ онъ же запрѣштъ имъ повелѣ никомоуже не г҃лати сего рекъ ѣко
подабаатъ с҃ноу ч҃лскоуоумоу мьного пострадати ꙇ искоушеноу бꙑти отъ старецъ ꙇ
архиереи и кънижъникъ ꙇ оубьеноу бꙑти и третии день въстати г҃лааше же къ вьсѣмъ
аште кто хоштетъ по мьнѣ ити да отъвръжетъ сѧ себе ꙇ да възьметъ к҃рстъ свои по
вьсѧ дьни и ходитъ по мьнѣ ꙇже бо аште хоштетъ д҃шѫ своѭ съпасти погоубитъ ѭ ꙇ
иже аште погоубитъ д҃шѫ своѭ мене ради с҃пстъ ѭ каѣ бо полъѕа естъ ч҃лкоу аште
приобрѧщетъ весь миръ а себе погоубитъ ли отъштетитъ ꙇже бо аште постꙑдитъ сѧ
мене и моихъ словесъ сего с҃нъ ч҃лскꙑ постꙑдитъ сѧ егда придетъ въ славѣ своеи и
отъчи Ꙇ с҃тꙑихъ а҃нꙉлъ г҃лѭ же вамъ въ істинѫ сѫтъ едини отъ стоѩштиихъ съде иже
не имѫтъ въкоусити съмръти доньдеже оузърѧтъ ц҃срствие б҃жие Бꙑстъ же по
словесехъ сихъ ѣко дьнии осмь ꙇ поемъ петра и иоана и иѣкова вьзиде на горѫ
помолитъ сѧ ꙇ бꙑстъ егда молѣаше сѧ видѣние лица его ино Ꙇ одѣние его блисцаѩ сѧ
и се мѫжа дъва съ нимь г҃лѭща ѣже бѣсте мосии ꙇ илиѣ ѣже ѣвльша сѧ въ славѣ
г҃лаашете исходъ его ꙇже хотѣаше съконьчати въ и҃лмѣ Петръ же и сѫштаа съ нимь
бѣахѫ отѧгъчени съномь оубоуждъше же сѧ видѣшѧ славѫ его ꙇ оба мѫжа стоѩща съ
нимъ ꙇ҅ бꙑстъ егда разлѫчаашете сѧ отъ него рече петръ къ и҃сви наставьниче
добро естъ намъ съде бꙑти Ꙇ сътворимъ скиниѩ҅ три единѫ тебѣ и единѫ мосеови ꙇ
единѫ илии не вѣдꙑ еже г҃лааше се же емоу г҃лѫштю бꙑстъ облакъ ꙇ осѣни ѩ и
оубоѣшѧ же сѧ въшедъшема има онѣма въ облакъ ꙇ г҃лсъ бꙑстъ из облака г҃лѧ сь
естъ с҃нъ мои възлюбленꙑи того слоушаите ꙇ егда бꙑстъ гласъ обрѣте сѧ и҃съ единъ
ꙇ ти оумлъчашѧ ꙇ никомоуже не вьзвѣстишѧ въ тꙑ дьни ничесоже о тѣхъ еже видѣшѧ
Бꙑстъ же въ прочии день съшедъшемъ имъ съ горꙑ сърѣте и народъ мъногъ ꙇ се мѫжъ
ꙇз народа възъпи г҃лѧ оучителю молѭ ти сѧ призъри на с҃нъ мои҅ ѣко иночѧдъ ми
естъ ꙇ се д҃хъ емлетꙑ- и ꙇ вънезаапѫ въпиетъ и прѫжаатъ сѧ съ пѣнами ꙇ едъва
оходитъ отъ него съкроушаѩ и ꙇ молихъ сѧ оученикомь твоимь да ижденѫтъ і ꙇ не
възмогѫ отъвѣштавъ же и҃съ рече Ѡ роде невѣрьнь и҅ развраштенъ до колѣ бѫдѫ въ
васъ и тръплѭ вꙑ приведи ми снъ твои сѣмо еште же грѧдѫщю емоу повръже и бѣсъ и
сътрѧсе и запрѣти же и҃съ д҃хоу нечистоуоумоу ꙇ исцѣли отрока и въдастъ і о҃цю
его дивлѣахѫ же сѧ вьси о величии б҃жии Вьсѣмъ же чюдѧштемь сѧ о вьсѣхъ ѣже
творѣше и҃съ рече къ оученикомъ своимъ въложите въ оуши ваши словеса си с҃нъ бо
ч҃лвчскꙑ иматъ прѣдати сѧ въ рѫцѣ ч҃лвчсцѣ они же не разоумѣшѧ г҃ла сего бѣ бо
прикръвънь отъ нихъ да не оштютѧтъ его ꙇ боѣахѫ сѧ въпросити его о г҃лѣ семь
Вьниде же помꙑшление вь нѧ къто ихъ вѧштеи би бꙑлъ ꙇ҃съ же вѣдꙑ помꙑшление
с҃рдца ихъ приемъ отрочѧ постави е оу себе и рече имъ ꙇже аште прииметъ отрочѧ
се въ імѧ мое мѧ приемлетъ ꙇ иже аште приемлетъ мѧ приемлетъ посълавъшааго мѧ
ꙇже бо мьнии естъ во вьсѣхъ васъ сь естъ вѧштеи О҅тъвѣштавъ же иоанъ рече
наставъниче видѣхомъ етера о имени твоемь изгонѧшта бѣсꙑ ꙇ възбранихомъ емоу ѣко
вь слѣдъ не ходитъ съ нами и рече къ немоу ꙇ҃съ не браните нѣстъ бо на вꙑ ꙇже бо
нѣстъ на вꙑ по васъ естъ Бꙑстъ же егда съконьчаваахѫ сѧ дьнье въсхождению его ꙇ
тъ оутвръди лице свое въ и҃мъ ити ꙇ посъла вѣстьникꙑ прѣдь лицемъ своимъ ꙇ
шьдъше вънидѫ вь весь самарѣнъскѫ да оуготоваѭтъ емоу ꙇ не приѩсѧ его ѣко лице
его бѣ грѧдꙑ въ и҃҅мъ видѣвъша же оученика его иѣковъ и иоанъ рѣсте г҃и хоштеши
ли и речевѣ да огнь сънидетъ съ небесе ꙇ поѣстъ ѩ ѣкоже и илиѣ сътвори обраштъ
же сѧ запрѣти има и идѫ вꙑ инѫ весь Бꙑстъ же идѫштемъ по пѫти рече единъ къ
немоу ꙇдѫ по тебѣ ѣможе колижъдо идеши г҃и ꙇ рече емоу и҃съ лиси ѣзвинꙑ имѫтъ и
птицѧ н҃ебскꙑѩ гнѣзда а с҃нъ ч҃лчскꙑ не иматъ къде подъклонити главꙑ Рече же къ
дроугоуоумоу ходи вь слѣдъ мене онъ же рече г҃и повели ми древле шедъше погрети
о҃тца моего Рече же емоу и҃съ тꙑ же шедъ възвѣштаи ц҃срствие б҃жие рече же и
дроугꙑ идѫ по тебѣ г҃и древле же повели отърешти ми сѧ ꙇже сѫтъ въ домоу моемь
рече же къ немоу и҃съ никътоже възложъ рѫкꙑ своеѩ на рало ꙇ зьрѧ вьспѧть
оуправленъ естъ въ ц҃ѣсрствие б҃жие ꙇ по сихъ же ѣви г҃ъ и ꙇ҅нѣхъ седмь десѧтъ ꙇ
посъла ѩ по дьвѣма прѣдъ лицемь своимь вь вьсѣкъ градъ и мѣсто ѣможе хотѣаше
самъ ити г҃лааше же къ нимъ жѧтва оубо мънога а дѣлатель мало молите сѧ оубо
г҃ноу жѧтвѣ да изведетъ дѣлателѧ на жѧтвѫ своѭ ꙇдѣте се азъ посꙑлаѭ҄ вꙑ ѣко
агньцѧ по срѣдѣ влъкъ не носите вълагалишта ни врѣтишта ни сапогъ ꙇ никогоже на
пѫти не цѣлоуите вь ньже домъ вънидете колижъдо пръвѣе г҃лте миръ домоу семоу и
аште бѫдетъ тоу с҃нъ мира почиетъ на немь миръ вашъ аште ли ни къ вамъ
възвратитъ сѧ въ томь же домоу прѣбꙑваите ѣдѫште и пиѭште ѣже сѫтъ оу нихъ
достоинъ бо естъ дѣлатель мьздꙑ своеѩ не прѣходите из домоу въ домъ ꙇ въ ньже
гдрадъ колижъдо въходите и приемлѭтъ вꙑ ѣдите прѣдълагаемаа вамъ ꙇ҅ цѣлите
недѫжънꙑѩ иже сѫтъ въ немь ꙇ г҃лите имъ приближи сѧ на вꙑ ц҃срствие б҃жие Вь
ньже колижъдо градъ въходите ꙇ не приемлѭтъ васъ ꙇшъдъше на распѫтьѣ его рьцѣте
ꙇ прахъ прилепъшеи насъ отъ града вашего отътрѧсаемъ вамъ обаче се вѣдите ѣко
приближи сѧ на вꙑ ц҃срствие б҃жие г҃лѭ же вамъ ѣко содомлѣнемъ отърадьнѣе бѫдетъ
въ тъ день неже градоу томоу Горе тебѣ хоразинъ Горе тебѣ видьсаида ѣко аште въ
тѵрѣ и сидонѣ бишѧ силꙑ бꙑлꙑ бꙑвъшѧѩ въ ваѭ древле оубо въ врѣтишти и попелѣ
сѣдѧште покаали сѧ бишѧ обаче тѵроу и сидоноу отърадьнѣе бѫдетъ на сѫдѣ неже
вама Ꙇ тꙑ каперънаоуме до н҃ебсе възнесꙑи сѧ до ада низъведеши сѧ Слоушаѩи васъ
мене слоушаатъ ꙇ отъмѣтаѩи сѧ васъ мене сѧ отъмѣтаатъ а отъмѣтаѩи сѧ мене
отъмѣтаатъ сѧ посълавъшааго мѧ Възвратишѧ же сѧ седмь десѧтии съ радостиѭ г҃лѭще
г҃и и бѣси повиноуѭтъ сѧ намъ о имени твоемь рече же имъ видѣхъ сотонѫ ѣко
млъниѭ съ небесе падъша Се даѭ вамь власть настѫпати на змиѩ ꙇ скоръпиѩ ꙇ на
вьсѫ силѫ врага ꙇ ничътоже васъ не врѣдитъ обаче о семь не радоуите сѧ ѣко доуси
вамъ повиноуѭтъ сѧ радоуите же сѧ ѣко имена ваша написана сѫтъ н҃бсⷯ҇ъ Въ тъ
часъ въздрадова сѧ д҃хомъ и҃съ и рече ꙇсповѣдаѭ ти сѧ о҃тче г҃и н҃бсе и землѧ
ѣко оутаилъ еси се отъ прѣмѫдръ и разоуменъ ꙇ отъкрꙑ си младеньцемъ еи отьче ѣко
тако бꙑстъ благоволение прѣдъ тобоѭ ꙇ обрашть сѧ къ оученикомь рече вьсѣ мьнѣ
прѣдана бꙑшѧ отъ о҃ца моего ꙇ никтоже не вѣстъ кто естъ с҃нъ тъкмо отецъ ꙇ҅ кто
естъ о҃тцъ ткмо с҃нъ ꙇ емоуже аште хощетъ с҃нъ авити и обрашть сѧ къ оученикомь
единѣмъ рече блаженѣ очи видѧштеи ѣже видите г҃лѭ бо вамъ ѣко мъноѕи пророци и
ц҃сре въсхотѣшѧ видѣти ѣже вꙑ видите ꙇ не видѣшѧ ꙇ слꙑшати ѣже слꙑшасте и не
слъшашѧ Ꙇ се законьникъ етеръ въста къ и҃сви искоушаѩ и и г҃лѧ оучителю что
сътворь животъ вѣчънꙑи наслѣдъствоуѭ онъ же рече къ немоу въ законѣ чъто писано
естъ како чьтеши онъ же отъвѣштавъ рече възлюбиши г҃а б҃а твоего отъ вьсего
с҃рдца твоего и вьсеѭ д҃шеѭ твоеѭ ꙇ вьсеѭ крѣпостиѭ твоеѭ ꙇ вьсѣмь помꙑшлениемь
твоимь и искрънѣаго твоего ѣко самъ сѧ Рече же емоу правѣ отъвѣшта се твори и
живъ бѫдеши онъ же хотѧ оправьдити сѧ самъ рече къ и҃сви ꙇ кто естъ ꙇскрънии мои
отъвѣштавъ же и҃съ рече ч҃лкъ единъ съхождааше отъ и҃҅ема въ ерихѫ ꙇ въ
разбоинꙑкꙑ вьпаде иже и съвлъкъше и и ѣзвꙑ възложъше отидѫ оставльше елѣ живъ
сѫштъ по приключаю же иереи единъ съхождааше пѫтемь тѣмь ꙇ видѣвъ і мимо иде
такожде же и левъꙉиитъ бꙑвъ на томь мѣстѣ пришедъ и видѣвъ і мимо иде самарѣнинъ
же единъ грѧдꙑ приде надь нь ꙇ видѣвъ і милосрд҃ва ꙇ пристѫпь обѧза строупꙑ его
възливаѩ олѣи и вино въсаждъ же и на свои скотъ приведе и въ гостиницѫ ꙇ прилежа
емъ ꙇ на оутрьни ишедъ изьмь дъва пѣнѧѕа дастъ гостиньникоу ꙇ рече емоу прилежи
емь ꙇ еже аште прииждивеши азъ егда възвраштѫ сѧ въздамь ти кто оубо тѣхъ трии
искрънии мьнитъ сѧ бꙑти въпадъшѭоумоу въ разбоиникꙑ онъ же рече сътвории милость
сь нимь Рече емоу и҃съ иди и тꙑ твори такожде Бꙑстъ же ходѧщемъ ꙇмъ ꙇ҅ тъ въниде
и҃съ въ весь единѫ жена едина именемь маръта приѩтъ і въ домъ свои ꙇ сеи бѣ
сестра именемъ мариѣ ѣже и сѣдъши при ногоу и҃своу слꙑшааше слово его ꙇ марта
млъвлѣаше о мъноѕѣ слоужъбѣ ставъши же рече г҃и не радиши ли ѣко сестра моѣ
единѫ мѧ остави слоужити рьци оубо еи да ми поможетъ отъвѣштавъ же рече еи и҃съ
марта маръта печеши сѧ и млъвиши о мьнозѣ едино же естъ на потрѣбѫ мариѣ бо
благѫѭ чѧсть избьра ѣже не отъиметъ сѧ отъ неѩ Ꙇ въшедъ прохождааше и҃съ въ
ерихѫ и се мѫжъ именемь нарицаемъ закьхеи ꙇ сь бѣ старѣи мꙑтаремъ ꙇ тъ бѣ богатъ
ꙇ искааше видѣти и҃са къто естъ ꙇ не можааше народомъ ѣко тѣломъ малъ бѣ и прѣди
текъ възлѣзе на сѵкомориѭ да видитъ і ѣко тѫдѣ хотѣаше минѫти ꙇ ѣко приде на
мѣсто възьрѣвъ и҃с видѣ и ꙇ рече къ немоу закьхѣе потъштавъ сѧ сълѣзи дънесь бо
подобаатъ ми въ домоу твоемь бꙑти и потъштавъ сѧ сълѣзе и приѩтъ і радоуѩ сѧ ꙇ
видѣвъше вьси ръптаахѫ г҃лѭште ѣко къ грѣшънѫ мѫжю въниде витатъ ставъ же
закьхеи рече къ г҃и се полъ имѣниѣ моего г҃и дамъ ништиимъ ꙇ аште е҅смъ кого
чимь обидѣлъ възвращѫ четворицеѭ҄ Рече же къ немоу и҃съ ѣко дьнесь с҃псние домоу
твоемоу бꙑстъ зане и сь с҃нъ авраамль естъ Приде бо с҃нъ ч҃лвчскꙑ възискатъ ꙇ
с҃пстъ погꙑбъшааго Слꙑшѧщемъ же имъ се приложь притъчѫ рече занеже тъ бѣ близъ
и҃ма ꙇ мьнѣахѫ ѣко абие хоштетъ ц҃срствие б҃жие авити сѧ Рече же ч҃лкъ единъ
добра рода иде на странѫ далече приѩти себѣ ц҃срствие ꙇ възврати сѧ Призъвавъ же
и десѧть рабъ своихъ ꙇ дастъ имъ десѧть мънасъ ꙇ рече къ нимъ коуплѫ дѣите
доньдеже придѫ граждане же его ненавидѣахѫ его посълашѧ молитвѫ въ слѣдъ его
г҃лѭще не хоштемъ семоу да ц҃срствоуоутъ надъ нами ꙇ бꙑстъ егда сѧ възврати
приимъ ц҃срствие ꙇ рече да пригласѧтъ емоу рабꙑ тꙑ ꙇмъже дастъ съребро да
оувѣстъ какѫ коуплѭ сѫтъ сътворили приде же пръвꙑ г҃лѧ г҃и мънⷭ҇ъ твоѣ придѣла
десѧть мьнасъ ꙇ рече емоу благꙑ рабе и добрꙑ ѣко о малѣ вѣренъ бꙑстъ бѫди
область имꙑ надъ десѧтьѭ градъ ꙇ приде въторꙑ г҃лѧ мънасъ твоѣ г҃и сътвори д҃
мънасъ рече же и томоу ꙇ тꙑ бѫди надъ пѧтиѭ градъ ꙇ дроугꙑ приде г҃лѧ г҃и се
мънасъ твоѣ ѭже имѣхъ положенѫ въ оуброусѣ боѣахъ бо сѧ тебе ѣко ч҃лвкъ ѣръ еси
вьземлеши егоже не положъ ꙇ жьнеши егоже не сѣвъ г҃ла емоу отъ оустъ твоихъ
сѫждѫ ти зълꙑ рабе вѣдѣаше ѣко азъ ч҃лвкъ ѣръ есмъ въземлѧ егоже не положихъ ꙇ
жьнѧ егоже не сѣхъ ꙇ по чъто не въдастъ моего съребра пѣнѧжьникомъ ꙇ азъ пришедъ
съ лихвоѭ истѧзалъ е бимъ ꙇ прѣдъстоѩштиимъ рече вьзьмѣте отъ него мънасѫ ꙇ
дадите имѫштѫоумоу ꙇ҃ мънасъ ꙇ рѣшѧ емоу г҃и иматъ ꙇ҃ мънасъ Г҃лѭ же вамъ ѣко
вьсѣкомоу имѫщюмоу дадѧтъ а отъ не имѫштааго и еже иматъ отъимѫтъ отъ него Обаче
врагꙑ моѩ тꙑ не хотѣвъшѧѩ мьнѣ да ц҃срь бимь бꙑлъ надъ ними приведѣте сѣмо ꙇ
исѣцѣте ѩ прѣдъ мъноѭ Ꙇ се рекъ идѣаше прѣди въсходѧ въ и҃мъ ꙇ бꙑстъ ѣко
приближи сѧ въ витъфаꙉиѭ и витаниѭ҄ къ горѣ нарицаемѣи елеонъ посъла дъва
оученикъ своихъ г҃лѧ ꙇдѣта вь прѣмьнѭѫ весь вь нѭже въходѧшта обрѧштета жрѣбѧ
привѧзано на неже никтоже къде отъ ч҃лкъ не вьсѣде отрѣшша е приведѣта ꙇ аще
къто вꙑ въпрашаатъ тако речета емоу ѣко г҃ъ трѣбоуоутъ его шедъша же посъланаѣ
обрѣтете ѣкоже рече има отрѣшаѭштема же има жрѣбѧ рѣшѧ господие его къ нима чъто
отрѣшаата жрѣбѧ она же рѣсте ѣко г҃ъ трѣбоуоутъ его и привѣсте е къ и҃сви ꙇ
възвръгъше ризꙑ своѩ҅ на жрѣбѧ въсадишѧ и҃са Ꙇдѫщтю же емоу постилаахѫ ризꙑ по
пѫти приближаѭштю же сѧ емоу абие къ низъхождению горѣ елеоньстцѣи начѧтъ вьсе
мьножъство оученикъ радоуѭште сѧ хвалити б҃а гласомь велиемь о вьсѣхъ силахъ ѩже
видѣшѧ г҃лѭще б҃лгослвнъ грѧдꙑ въ імѧ г҃не миръ на небесе и слава въ вꙑшъниихъ ꙇ
едини фаⷬ҇сѣи отъ народа рѣшѧ къ немоу оучителю запрѣти оученикомъ твоимъ и
отъвѣщавъ рече имъ г҃лѭ вамъ ѣко аще и сии оумлъчѧтъ камение въпити иматъ ꙇ ѣко
приближи сѧ видѣвъ градъ плака сѧ о немь г҃лѧ ѣко аште би разоумѣлъ въ дьнь съ
твои ꙇ тꙑ ѣже къ мироу твоемоу нꙑнѣ же оукрꙑ сѧ отъ очиѭ твоею ѣко придѫтъ дьнье
на тѧ ꙇ обложѧтъ врази твои острогъ о тебѣ и обидѫтъ тѧ ꙇ осѧдѫтъ тѧ въсѫдѫ ꙇ
разбиѭтъ тѧ и чѧда твоѣ въ тебѣ ꙇ не оставѧтъ вь тебѣ камене на камени понеже не
разоумѣ врѣмене Посѣщению твоемоу Ꙇ въшедъ въ ц҃рквъ начѧтъ изгонити продаѭштѧѩ
вь неи и коупоуѭштѧѩ г҃лѧ имъ писано естъ храмъ мои храмъ молитвѣ естъ вꙑ же
сътвористе и врътъпъ разбоиникомъ Ꙇ бѣ оучѧ въ ц҃ркве по вьсѧ дьни архиереи же и
кънижьници искаахѫ его погоубити и старѣишинꙑ людемь ꙇ не обрѣтаахѫ чъто
сътворѧтъ емоу людье бо вьси дръжаахѫ сѧ его послоушаѭште Ꙇ҃҅с же прѣжде шести
денъ пасхꙑ приде вь витаниѭ ꙇдеже бѣ лазаръ оумерои егоже въскрѣси отъ мрътвꙑихъ
сътворишѧ же емоу вечерѭ тоу ꙇ маръта слоужааше лазаръ же единъ бѣ отъ
възлежѧштиихъ съ нимъ мариѣ же приемъши литрѫ хризмꙑ нарда пистикиѩ мъногоцѣнънꙑ
помаза ноѕѣ и҃свѣ ꙇ отръ власꙑ своими ноѕѣ его Храмина же исплъни сѧ отъ вонѧ
хризмънꙑѩ Г҃ла же единъ отъ оученикъ его июда симонь и҅скариотъскꙑ ꙇже и хотѣаше
прѣдати чесо ради мѵро се не продано бꙑстъ на т҃ пѣнѧѕъ ꙇ дано нищиимъ се рече
не ѣко о ништиихъ печааше сѧ нъ ѣко тать бѣ ꙇ скриницѫ имꙑ ꙇ вьмѣтаема ношааше
рече же и҃с не дѣи ѩ въ день погребениѣ моего съблю҄де ѭ ништѧѩ бо съ собоѭ
въсегда имате а мене не въсегда имате разоумѣ же народъ мъногъ отъ июдеи ѣко тоу
естъ ꙇ придѫ не и҃са ради тъкъмо нъ да и лазара видѧтъ егоже въскрѣси отъ
мрътвꙑхъ съвѣшташѧ же архиереи до и лазара оубиѭтъ ѣко мъноѕи его ради идѣахѫ
июдеи ꙇ вѣровахѫ въ и҃са въ оутрѣи же день народъ мъногъ пришедꙑ въ праздьникъ
слꙑшавъше ѣко и҃с грѧдетъ въ и҃мъ приѩсѧ вѣие отъ финикъ ꙇ изидѫ противѫ емоу ꙇ
зъваахѫ г҃лѭште Ѡ҅санꙿна б҃лгсвнъ грѧдѧи въ імѧ г҃не ц҃сръ ꙇ҃лвъ обрѣтъ же и҃с
осьлѧ вьсѣде на не ѣкоже естъ писано не бои сѧ дъщи сионова се ц҃срь твои
грѧдетъ сѣдѧ на жрѣбѧте осъли сихъ же не разоумѣшѧ оученици его прѣжде нъ егда
прослави сѧ и҃с тъгда помѣнѫшѧ ѣко си бѣшѧ о немь писана ꙇ си сътворишѧ емоу
Съвѣдѣтельствовааше же народъ иже бѣ съ нимь егда лазара възъва отъ гроба ꙇ
вьскрѣси его отъ мрътвꙑхъ сего ради и противѫ емоу изиде народъ ѣко слꙑшашѧ и
сътворьшь се знамение Фарисеи же рѣшѧ къ себѣ видите ѣко никакоже польѕа естъ се
весь миръ по немь идетъ Бѣахѫ же еⷧ҇лини едини отъ въшедъшиихъ да поклонѧтъ сѧ
въ праздьникъ сии же пристѫпишѧ къ филипоу ꙇже бѣ отъ видъсаидꙑ галѣлѣискꙑѩ҅ ꙇ
молѣхѫ и г҃лѭште г҃и хоштемъ и҃са видѣти Приде филипъ и҅ г҃ла аньдрѣови ꙇ пакꙑ
аньдрѣа и филипъ гласте и҃сви ꙇ҃с же отъвѣшта има г҃лѧ Приде година да
прославитъ сѧ с҃нъ ч҃лвскꙑ амнь аминъ г҃лѭ вамъ аште зръно пшеничьно не оумьретъ
падъ вь земи то едино прѣбꙑваатъ аште ли оумьретъ мъногъ плодъ сътворитъ любѧи
д҃шѫ своѭ погоубитъ ѭ҄ ꙇ ненавидѧи д҃шѧ своеѩ вь мирѣ семь въ животѣ вѣчънѣемь
съхранитъ ѭ аште кто мьнѣ слоужитъ по мьнѣ да ходитъ ꙇ идеже есмъ азъ тоу и
слоуга мои бѫдетъ ꙇ аште кто мьнѣ слоужитъ почьтетъ і о҃тцъ Нꙑнѣ д҃ша моѣ
възмѫти сѧ ꙇ что рекѫ о҃тче с҃пси мѧ отъ годинꙑ сеѩ нъ сего ради придъ на годинѫ
сиѭ҄ о҃тче прослави имѧ твое приде же гласъ съ небесе ꙇ прославихъ и пакꙑ
прославлѭ народъ же стоѩи ꙇ слꙑшавъ г҃лаахѫ громъ бꙑстъ ꙇни г҃лаахѫ а҃нꙉлъ г҃ла
емоу отъвѣшта и҃с и҅ рече не мене ради гласъ сь бꙑстъ нъ васъ ради нꙑнѣ сѫдъ
естъ мироу семоу Нꙑнѣ кънѧѕъ мира сего изгънанъ бѫдетъ вонъ ꙇ азъ аште вьзнесенъ
бѫдѫ отъ землѧ҄ вьсѧ привлѣкѫ къ себѣ се же г҃лаше клеплѧ коеѭ съмрътиѭ хотѣаше
оумьрѣти отъвѣшта емоу народъ мꙑ слꙑшахомъ отъ закона ѣко х҃ъ прѣбꙑваатъ въ вѣкъ
ꙇ како тꙑ г҃леши вьзнести сѧ подобаатъ с҃ноу ч҃лвчскоумоу кто сь естъ с҃нъ
ч҃лвчскъ рече же имъ и҃с еште въ мало врѣмѧ свѣтъ въ васъ естъ ходите доньдеже
свѣтъ имате да тъма васъ не иметъ ꙇ ходѧи въ тъмѣ не вѣстъ камо идетъ доньдеже
свѣтъ имате вѣроуите въ свѣта да с҃нве свѣтоу бѫдете Си г҃ла и҃с ꙇ ошедъ съкрꙑ
сѧ отъ нихъ толика же знамениѣ сътворьшю емоу прѣдь ними не вѣроваахѫ во нь да
събѫдетъ сѧ слово исаиѩ п҃рка еже рече г҃и кто вѣрѫ ѩ слоухоу нашемоу ꙇ мꙑшъца
г҃нѣ комоу отъкрꙑ сѧ сего ради не можаахѫ вѣровати ѣко пакꙑ рече исаиѣ ослѣпи
очи ихъ ꙇ окамѣнилъ естъ с҃рдца ихъ да не видѧтъ очима ни разоумѣѭтъ с҃рдцемь ꙇ
обратѧтъ сѧ и исцѣлѭ҄ ѩ си рече исаиѣ егда видѣ славѫ его ꙇ г҃ла о немь обаче
оубо и отъ кьнѧзъ мъноѕи вѣровашѧ вь него нъ фарисѣи ради не исповѣдаахѫ да не и
съньмиштъ изгънани бѫдѫтъ вьзлюбишѧ бо паче славѫ ч҃лчкѫ неже славѫ б҃жиѭ҄ Ꙇ҃с
же вьзъва и рече вѣроуѩи вь мѧ не вѣроуоутъ въ мѧ нъ въ посълавъшааго мѧ ꙇ видѧи
мѧ видѣ посълавъшааго мѧ азъ свѣтъ вь миръ придъ да вьсѣкъ вѣроуѩи вь мѧ вь тьмѣ
не прѣбѫдетъ ꙇ аште кто оуслꙑшитъ г҃лꙑ моѩ ꙇ не съхранитъ ихъ азъ не сѫждѫ емоу
не придъ бо да сѫждѭ҄ мироу нъ да с҃псѫ миръ отъметаѩи сѧ мене и не приемлѧ г҃лъ
моихъ ꙇматъ сѫдѧштааго емоу слово еже г҃лахъ то сѫдитъ емоу въ послѣдьнии дьнь
ѣко азъ о себѣ не г҃лахъ нъ посълавꙑ мѧ отъцъ тъ мьнѣ заповѣдь дастъ что рекѫ и
что в҃ъзглѭ и вѣмь ѣко заповѣдь его животъ вѣчънꙑи естъ ѣже оубо азъ г҃лѭ ѣкоже
рече мънѣ отъцъ тако г҃лѭ Прѣжде же праздьника пасцѣ вѣдꙑ и҃с ѣко приде емоу
година да прѣидетъ отъ мира сего къ о҃тцю вьзлюбь своѩ сѫщѧѩ во вьсемь мирѣ до
коньца вьзлюби ѩ ꙇ вечери бꙑвъши диѣволоу юже въложъшю въ с҃рдце июдѣ симоновоу
искариотъскоумоу да и прѣдастъ вѣдꙑ и҃с ѣко вьсѣ дастъ емоу о҃тцъ въ рѫцѣ ꙇ ѣко
отъ б҃а изиде и къ б҃оу грѧдетъ въста съ вечерѧ и положи ризꙑ ꙇ приемъ лентии҅
прѣпоѣса сѧ По томь же въли водѫ въ оумꙑвальницѫ ꙇ начѧтъ оумꙑвати ноѕѣ
оученикомъ ꙇ отирати лентиемь ꙇмъже бѣ прѣпоѣсанъ приде же къ симоноу петроу ꙇ
г҃ла емоу тъ г҃и тꙑ ли мои оумꙑеши ноѕѣ отъвѣшта и҃с и рече емоу еже азъ творѭ
тꙑ не вѣси нꙑнѣ разоумѣеши же по сихъ г҃ла емоу петръ не оумꙑеши ногоу моею вь
вѣкъ отъвѣшта емоу и҃с аште не оумꙑѭ тебе не имаши чѧсти съ мъноѭ҄ г҃ла емоу
симонъ петръ г҃и не ноѕѣ мои тъкмо нъ и рѫцѣ и главѫ г҃ла емоу и҃съ ꙇзмъвенꙑ не
трѣбоуоутъ ткмо ноѕѣ оумꙑти естъ бо весь чистъ ꙇ вꙑ чисти есте нъ не вьси
вѣдѣаше бо прѣдаѭштааго и сего ради рече ѣко не вьси есте чисти егда же оумꙑ
ноѕѣ ихъ приѩтъ ризꙑ своѩ и възлеже пакꙑ ꙇ рече имъ вѣсте ли что сътворихъ вамъ
въі г҃лаашете мѧ оучителѣ и г҃а ꙇ добрѣ г҃лете есмъ бо аште оубо азъ оумꙑхъ ваши
ноѕѣ г҃ь и оучитель ꙇ вꙑ длъжьни есте дроугъ дроугоу оумꙑвати ноѕѣ образъ бо
дахъ вамъ да ѣкоже азъ сътворихъ вамъ ꙇ вꙑ творите аминь амин г҃лаглѭ вамъ нѣстъ
рабъ болеи г҃а своего ни а҃плъ болеи посълавъшааго и аще си вѣсте блажени есте
аште творите ѣ не о вьсѣхъ васъ г҃лѭ азъ бо вѣмь ѩже избърахъ нъ да кънигꙑ
събѫдѫтъ сѧ ѣдꙑ съ мъноѭ хлѣбъ въздвиже на мѧ прѣльщение свое отъ селѣ г҃лѭ вамъ
прѣжде даже не бѫдетъ да егда бѫдетъ вѣрѫ имете ѣко азъ есмъ амин аминь г҃лѭ
вамъ приемлѧи аште кого посълѭ мене приемлетъ а приемлѧи мене приемлетъ
посълавъшааго и мѧ Си рекъ и҃с възмѫти сѧ д҃хмъ ꙇ съвѣдѣтельствова и рече аминь
амин г҃лѭ вамъ ѣко единъ отъ васъ прѣдастъ мѧ съзирахѫ же сѧ междю собоѭ
оученици не домꙑслѧште о комь г҃летъ бѣ же единъ възлежѧ отъ оученикъ его на
лонѣ и҃свѣ егоже люблѣаше и҃с поманѫ же семоу симонъ петръ въпросити кто оубо
естъ о немьже г҃летъ нападъ же тъ тако на пръси и҃свꙑ г҃ла емоу г҃и кто естъ
отъвѣшта и҃с тъ естъ емоуже азъ омочъ хлѣбъ подамъ ꙇ омочь хлѣбъ дастъ июдѣ
симоню искариотъскоумоу и по хлѣбѣ тъгда въниде во нь сотона г҃ла емоу и҃с еже
твориши сътвори скоро сего же никтоже не разоумѣ възлежѧштихъ къ чесомоу рече
емоу едини мьнѣахѫ понеже скриницѫ имѣаше июда ѣко г҃лтъ емоу и҃съ коупи егоже
трѣбоуемъ на праздьникъ ли ништимъ да нѣчъто дастъ приемъ же онъ хлѣбъ ꙇзиде
абие бѣ же ноштъ егда изиде г҃ла же и҃с Нꙑнѣ прослави сѧ с҃нъ ч҃лвчскꙑ и б҃ъ
прослави сѧ о немь аште б҃ъ прослави сѧ о немь ꙇ б҃ъ прославитꙑ и вь себѣ ꙇ абие
прославитъ і чѧдъца еще мало съ вами есмъ възиштете мене ꙇ ѣкоже рѣхъ июдеомъ
ѣко ѣможе азъ идѫ вꙑ не можете прити ꙇ вамъ г҃лѭ нꙑнѣ заповѣдь повѣдаѭ вамъ да
любите дроугъ дроуга ѣкоже вьзлюбихъ вꙑ да и вꙑ любите дроугъ дроуга о семь
разоумѣѭтъ вьси ѣко мои оученици есте аще любьвь имате междю собоѭ Г҃ла емоу
симонъ петръ г҃и камо идеши отъвѣшта и҃съ ѣможе азъ идѫ не можеши нꙑнѣ по мьнѣ
ити послѣдь же по мьнѣ идеши г҃и по чъто не могѫ нꙑнѣ по тебѣ ити нꙑнѣ д҃шѫ моѭ
за тѧ положѫ отъвѣшта емоу и҃съ д҃шѫ ли твоѭ҄ за мѧ положиши аминь амин г҃лѭ҄
тебѣ не възгласитъ кокотъ доньдеже отъвръжеши сѧ мене три кратꙑ си рекъ и҃с
ꙇзиде съ оученикꙑ своими на онъ полъ потока кедръска ꙇдеже бѣ врътъ вь ньже
въниде самъ и оученици его Вѣдѣаше же июда иже и прѣдааше мѣсто ѣко мъножицеѭ
събирааше сѧ и҃с тоу съ оученикꙑ своими июда же пріемъ спирѫ ꙇ отъ архиереи ꙇ
фарисѣи слоугꙑ приде тамо съ свѣтилꙑ ꙇ свѣштами и орѫжии ꙇ҃с же вѣдꙑ вьсѣ
грѧдѫштаа на нь ꙇ҅шедъ рече имъ кого иштете отъвѣшташѧ емоу и҃с назарѣа г҃ла имъ
и҃с азъ есмъ стоѣаше же июда иже и прѣдааше съ ними да ѣко рече имъ азъ есмъ идѫ
въспѧть и падѫ на земи пакꙑ же ѩ въпроси и҃с кого иштете они же рѣшѧ и҃са
назареа отъвѣща и҃с рѣхъ вамъ ѣко азъ есмъ аште мене иштете не дѣите сихъ ити да
събодетъ сѧ слово еже рече ѣко ѩже далъ еси мьнѣ не погоубихъ никогоже отъ нихъ
Симонъ же петръ имꙑ ножъ извлѣче и и оудари архиереова раба ꙇ оурѣза емоу оухо
десное бѣ же имѧ рабоу малхъ рече же и҃съ петрови вьньзи ножъ въ ножъницѧ Чашѫ
ѭже дастъ мьнѣ о҃тцъ не имамь ли пити еѩ҅ спира же и тꙑсѫштъникъ ꙇ слоугꙑ
июдеискꙑ ѩсѧ и҃са и съвѧзашѧ и ꙇ вѣсѧ и къ аннѣ пръвѣе҅ бѣ бо тьсть каиѣфѣ кѫѭ
рѣчь приносите на ч҃лка сего отъвѣшташѧ же и рѣшѧ емоу аште не би бꙑлъ сь
зълодѣи не бимь прѣдали его тебѣ рече же имъ пилатъ поимѣте и вꙑ и по законоу
вашемоу сѫдите емоу рѣшѧ же емоу июдеи не достоитъ намъ оубити никогоже да слово
и҃сво събѫдетъ сѧ еже рече клеплѧ коеѭ съмрътьѭ хотѣше оумьрѣти Вьниде же пакꙑ
пилатъ въ преторъ ꙇ възъва и҃са и рече емоу тꙑ ли еси ц҃сръ июдеискъ отъвѣшта
емоу и҃с о себѣ ли тꙑ г҃леши се ли ини тебѣ рѣшѧ о мьнѣ Отъвѣща пилатъ еда азъ
жидовинъ есмъ родъ твои ꙇ архиереи прѣдашѧ тѧ мьнѣ что еси сътворилъ отъвѣшта
и҃с ц҃срство мое нѣстъ отъ сего мира аште отъ сего мира би бꙑло цⷬ҇ство мое
слоугꙑ оубо моѩ подвиѕалꙑ сѧ бꙑшѧ да не прѣданъ бимь июдѣомъ нꙑнѣ же цⷬ҇ство мое
нѣстъ отъ сѫдоу Рече же емоу пилатъ оубо ц҃ср ли еси тꙑ отъвѣща и҃с тꙑ г҃леши
ѣко ц҃срь есмъ азъ азъ на се родихъ сѧ и на се придъ въ вьсь миръ да
съвѣдѣтельствоуѭ о ꙇстинѣ вьсѣкъ и҅же естъ отъ истинꙑ послоушаатъ гласа моего
г҃ла емоу пилатъ что естъ истина ꙇ се рекъ пакꙑ изиде къ июдѣомъ ꙇ г҃ла имъ азъ
ни единоѩ винꙑ обрѣтаѭ въ немь естъ же обꙑчаи вамъ да единого вамъ отъпоуштѫ на
пасхѫ хоштете ли оубо да отъпоущѫ вамъ ц҃срѣ июдеиска възъпишѧ же вьси г҃лѭще не
сего нъ варааввѫ бѣ же варава разбоиникъ По семь ѣви сѧ пакꙑ и҃с оученикомъ
своимъ на мори таворьѣ҅дьсцѣмь ави же сѧ сице бѣахѫ въ коупѣ симонъ петръ ꙇ тома
нарицаемои близнецъ ꙇ натанаиль ꙇже бѣ отъ кана галилѣискꙑ ꙇ с҃на зеведеова ꙇ
ина дъва отъ оученикъ его г҃ла имъ симонъ петръ ꙇдѫ рꙑбъ ловитъ г҃лашѧ емоу
ꙇдемъ и мꙑ съ тобоѭ ꙇ изидѫ и вьсѣдѫ въ корабь абие ꙇ въ тѫ ношть не ѩсѧ
ничесоже оутроу же абие бꙑвъшю ста и҃с при брѣѕѣ не познашѧ же оученици ѣко и҃с
естъ г҃ла же имъ и҃с дѣти еда что сънѣдъно имате отъвѣшташѧ же емоу ни онъ же
рече имъ въвръѕѣте о деснѫѭ странѫ кораблѣ мрѣжѫ и обрѧштете въвръгѫ же ꙇ к
томоу не можаахѫ привлѣшти еѩ отъ множьства рꙑбъ г҃ла же оученикъ егоже люблѣше
и҃съ петрови г҃ъ естъ симонъ же петръ слꙑшавъ ѣко г҃ь естъ епендитомъ прѣпоѣса
сѧ бѣ бо нагъ ꙇ въвръже сѧ въ море а дроуѕии оученици корабицьмь придѫ не бѣшѧ
бо далече отъ землѧ нъ ѣко дъвѣ сътѣ лактъ влѣкѫште мрѣжѫ рꙑбъ ѣко же излѣзѫ на
землѭ видѣшѧ огнь лежѧщь и ръибѫ на немь лежѧштѫ и хлѣбъ г҃ла имъ и҃с принесѣте
отъ рꙑбъ ѩже ѩсте нꙑнѣ Вьлѣзе же симонъ петръ и ꙇзвлѣче мрѣжѫ на землѭ плънѫ
велиꙇ рꙑбъ съто и пѧть десѧтъ и три ꙇ толикоу сѫшть не протръже сѧ мрѣжа Г҃ла
имъ и҃с придѣте обѣдоуите ꙇ никтоже не съмѣаше отъ оученикъ истѧѕати его тꙑ кто
еси вѣдѫште ѣко г҃ь естъ Приде же и҃с ꙇ приѩтъ хлѣба и дастъ имъ ꙇ рꙑбѫ такожде
се юже третиици ѣви сѧ и҃с оученикомъ своимъ въставъ отъ мрътвꙑхъ егда же
обѣдовашѧ г҃ла симонови петроу и҃с симоне ионинъ любиши ли мѧ паче сихъ г҃ла
емоу еи г҃и тꙑ вѣси ѣко люблѭ тѧ г҃ла емоу паси агньцѧ моѩ г҃ла емоу пакꙑ
въторицеѭ симоне ионинъ любиши ли мѧ г҃ла емоу еи г҃и тꙑ вѣси ѣко люблѭ҄ тѧ г҃ла
емоу паси овъцѧ моѩ г҃ла емоу третиици 
